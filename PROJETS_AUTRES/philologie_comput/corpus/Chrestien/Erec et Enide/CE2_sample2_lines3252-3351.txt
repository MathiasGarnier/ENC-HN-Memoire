et cil descent de son ceval
si a fait le conte monter
devant corut erec conter
que li cuens veoir le venoit
erec mout rice hostel tenoit
car bien an ert acostumes
mout i ot chierges alumes
et chandoiles espesement
a trois conpaignons seulement
vint li cuens que tu ot plus plus
erec entre li leva sus
qui mout estoit bien afaities
si li dist sire bien vegnies
et li cuens resalua lui
acointe se sont ambedui 
sor une kioute viec et mole
si s’entre acointent de parole
li cuens li por ofre et presente 
et prie lui qu’il li consente 
que de lui ses gages repraigne
mais erec prendre ne les daigne
ains dist qu’il a assez a despendre
n’a mestier de son avoir prendre
mout parolent de maince chose
mais li cuens onques ne repose 
del regarder de l’autre part
de la dame se prist esgart
por la beauté que li veoit
tot son penser a li avoit
tant l’esgarda com il plus pot
tant la coivi et tant li plot 
que sa beautes d’amors l’esprist
de parler a li congié prist
a erec mout covertement
sire fait il je vos demant
congié mais que vos nanuit
par cortoisie et par deduit 
voiel les cele dame seoir
por bien vos ving an deus veoir
ne vos n’i deves mal noter
a la dame voil presanter 
mon service sor tote rien
tot son pleisir, ce saciez bien
feroie por l’amor de vos
erec ne fu mie jalous
qu’il n’i pensa ne mal ne boise
sire fait il pas ne me poise
scoir et parler vos i loist
ne cuidies pas qu’il m’en poist
volantiers congié vos en doing
la dame seoit de lui loing 
et li cuens sest assis se lonc
delez li sor un bas escame
deles li se torna la dame 
qui mout estoit sage et cortoise
hai fait il qu’il me poise 
quant vos ales a tel viltance
grant duel en ai et grant pesance
mais se croire me volies
sont honor et preu i avries
et mout grant bien vos en venroit
a vostre beauté covendroit
grant honor et grant segnorie
je feroie de vos m’amie
ge vos plaisoit et boen vos ere
vos seriez m’amie chiere 
et dame de tote ma tere
quant je d’amors vos daing requere
ne m’en deves pas escondire
car bien voi que votre sire 
ne vos aine ne ne vos prise
a boen segnor vos serez mise
se avoec moi vos remanes
sire de noient vos penes
fait enide ce ne puet estre
hé mieux fusse je or a nestre
ou an un fu d’espines arse
si que li cendre fust esparse
que j’eusse de riens fausé
vers mon seignor nis en pensé 
felonie ne traïson
trop aves fait grant mesproison
que tel cose m’aves requise
je nel feroie en nule guise
li cuens comence a emfler
ne me daigneries amer
dame fait il trop estes fiere
par losenge ne par proiere
ne fereies riens que je voille
bien est voirs que fame s’orguille
quant on plus li prie et losenge
mais qui la honist et laidenge
cil la trove mellor sovent
certes je vos met en covent 
se vos me volente ne faites
ja i aura espees traites
ocirre ferai or endroit
ou soit a tort ou soit a droit
vostre segnor devant vos ieux
ha si ve faire poes mieux