damoiseles de haus paraiges
filles de rois gentix et sages
n’en ia nule n’ait ami 
chevalier vaillant et hardi
que cascuns desraisnier voldroit
ou fust a tort ou fust a droit
que cele qui lui a talante 
est la plus bele et la plus gente
li rois respont ce sai je bien
mais por ce n’en lerai je rien
car ne rois estre convedite
parole puis que vois la dite
demain matin a grant deduit 
irons cacier le blanc cerf tuit 
en la forest avantureuse
ceste cace ert mervelleuse
ensi est la cace atornee
a l’endemain a la jornee
li rois se lieve et si s’atorne
l’endemain lués que il ajorne
et por aler an la forest 
d’une corte cote se vest
les chevaliers fait esvellier
les caceors aparellier
il sont tuit monte si s’en vont
lor ars et lor saietes ont
apres est monte la roine
et si assanble o li une meschine
pucele estoit fille de roi
et sist sor un blanc palefroi
après les siut a esperon 
uns chevaliers erec a non
de la table reonde estoit
an la grant los a la court avoit
de tant com il i ot este
n’i ot chevalier plus loe
et tant fu biax que nule tere 
n’estovoit plus bel de lui querre
mout estoit beaus et preuz et gans
n’avoit pas vingt cinque ans
onques nus hom de son aage 
ne fu de si grant vaselage
que diroie de ses bontes
sor un destrier estoit montes
afubles d’un mantel hermin
vint galopant par le chemin
s’ot cote d’un diaspre noble 
qui fu fais en costantinoble
chauces de paile avoit caucies
mout bien faites et bien taillies
et fu es estries afichies
uns esperons a or cauciez
ne n’ot arme o li aportee 
fors que tant seulemant s’espee
la ruine vint ataignant 
au tour d’une rue poignant
dame fait il en ceste voie
s’il vos plaisoit o los roie
je ne ving cha por autre afaire
fors par vos conpaignie faire
et la roine l’en mercie
beax amis vostre conpaignie 
aim je mout saciez de voir
car ne puis pas meillor avoir
or cevauchent a grant esploit
en la forest vienent tot droit
cil qui devant erent ale
avoient ja le cerf leve
li un cornent li autre huient
li chien apres le cerf s’enbruient
keuvent engressent et abaient
li archier espesement i traient
devant els toz cachoit li rois 
sor un cacheor espanois
li roine genievre estoit 
el bois qui les chiens escoutoit
les li herec et sa pucele 
qui mout estoit cortoise et bele
mais i tant eslognie estoient
cil qui le cerf chaciet avoient 
son ne puoit dels ou riens
ne cor ne caceor ne chiens
por orellier por escouter 
s’il orroient home corner
ne cri de chien de nule part
il trois furent en un essart
de les le chemin areste
mais mout i orent po este
quant il virent un chevalier
venir arme sor son destrier
l’escu au col le lance el poing
la roine le vit de loing
de les lui chevauchoit a destre 
une pucele de grant estre
devant els sor un grant ronchin
venoit uns nains tot le chemin 
et ot en sa main aportee 
une escorgie en son noee
la roine genieuve voit 
le chevalier bel et adroit