et quanque fu et quanque iert 
li font certeinnement savoir 
sanz mantir et sanz decevoir
ceste oevre fu ou drap portraite
de quoi la robe erec fu faite 
a fil d’or ovree et tissue
la pene qui i fu cosue 
fu d’unes contrefaites bestes 
qui toutes ont blanches les testes
et les cols noirs com une more
les dos ont toz vermaz desore
les ventres nairs et la que ynde
testes bestes naissent en ynde
sont berbioletes a non
ne maniuient se spices non
cannele et girofle novel
que diroie plus dou mantel
mout fu riches et bons et beax
quatre pierres ot as tesseax
del une part deux amatistes
et de l’autre deux crisolites
qui furent alises en or
enide n’estoit pas encor 
ou palais nemie a c’ele hore
quant li rois voit qu’ele demore
gauvain comande tost aler 
Li et la roine amen
Gauvain i cort ne fu pas lenz
o lui li rois cadovalenz
et li rois larges de galuore
guivrez li petiz les convoie
et apres ydiers li filz nut
des autres barons i corrut
tant por les deux dames conduire
bien poissent un ost destruire
que plus en i ot d’un millier
quanque pot d’enide atillier 
sen est la roine penee
ou palais l’en ont amenee
d’une part gauvains li cortois
et d’autre part li larges rois 
de galuoie qui l’avoit chiere
tout por Erec qui ses nies iere
quant eles vindrent el palais
contre eles corrent a eslais
li rois artus et par franchise 
a lez erec enide assise
maintenant comande fors traire 
car mout lor vost grant honor faire
deux corones massises dor
qui estoient en son tresor
des qu’il lot comande et dit
les corones sanz nul respit 
li furent devant aportees
d’escharboncles enluminees
que quattre en avoit en chascune
nule riens n’est clarte de lune 
a la clarte que toz li menore
des escharbocles poist rendre
por la clartez qu’eles rendoient
quant ou palais entrer les voient
si tres durement s’esbloirent 
que de piece gote ne virent 
et nes li rois s’en esbahi
et neporquant mout s’esioi
quant si les vit si cleres et beles
l’une prendre a deux puceles
et l’autre a deux barons tenir
puis comanda avant venir 
les evesques et les prious 
et les abbes religious 
por enoindre le novel roy
selonc la crestiene loy
maintenant sont avant venu 
tuit li prelat, iuene et chenu
car a la cort avoit assez 
venuz evesques et abbez
l’avesques de nantes meismes
qui mout ert par udons et saintismes
fist le sacre dou roy novel 
mout saintemaint bien et bel
la corone ou chief li mist
li rois artus aporter fist
un ceptre qui mout fu loez
dou ceptre la facon oez
quil fu multu clerz d’une verrine
toz d’une esmeraude enterine
et si avoit bien plain poing de gros
por verite dire vos os
qu’en tot le mont ne’a meniere 
de poisson ne de beste fiere 
ne d’ome ne d’oisel volage 
que chascuns lonc sa propre ymage 
n’e fust ovrez et entailliez
li ceptres fu au roi bailliez
qui a merveilles l’esgarda
se le mist, que plus ni tarda
le rois erec en son poing destre
or fu rois si com il dut estre
puis ont enide coronee