Tou droit par devant la naville
Ont pris celle nuit lor hostel
Ou chatel n'ot si bon ne tel
Cont la pucele tint la nuit
Or doint Dex qu'il ne li avint
Aprés souper se vont couchier
N'ai ore cure de renoncier
Lor richoise ne lor delit
Mes tant dormirent en lor lit
Que del jor virent la clarté
Puis del lever se sont hasté
Les .ii. pucelles Oriaüt
Ont pris maintenant .i. blïaut
Lor damoiselle ont esveillee
Si l'ont mout bien aparilliée
D'un blïaut ynde crusilliée
A merveilles bien entaillié
A son col amis une affiche
Ensi com li contes affiche
Les pierres valoient Plaisance
Que fu la roïne Florence
Qui enpereris fu de Rome
Qui l'a au col ce est la some
Ja par home n'y ert vergondee
Lonc tans a la fiche gardee
Une soe ante Margerie
Qu' reigne fu de Ongrie
S'il ot envoiee Orïaut
Tres par deseure lou blïaut
Ot çeint un ceinturel de soie
Enquel cumque leu que le soie
Oseroie dire por voir
Que n'aliiast de son avoir
Le tissu li cuens de Tholose
Es menbres d'or ot tant jagonces
Tant rubi et tantes esmeraude
Rollant l'envoia la belle Aude
Quant il ala en Roncevaus
Ou il soffri le granz travaus
Ou chief ot .i. chapel a pieres
Qui precïeuses sont et chieres
Un mantel hermin ot au col
Plu verz que n'est foilli de choul
A fuelletes d'or elevees
Qui molt richemant sont ovrees
Qu'il ot a chascune florence
Atachie une campenete
Dedanz si que rienz n'en paroient
Et si tres doucement sonoient
Quant el mantel feroit li vanz
Harpe vïolete ne rote
Ne donent pas si douce note
Con les eschieletes d'arjant
Quant atornee fu si gent
Mout prisent tout son vestement
Mes je vous di outreement
Que tant prisoient sa biauté
Que son atour ont mesconté
Tant estoit plaisanz et bien feite
Si est droiz que mes senz s'afaite
A feire une descripcïon
De son cors et de sa façon
Gente est de menbres et adroite
Par flans deliee et estroite
Hanche ot basse souz la cainture
Et mout fu de bele estature
Chief ot crespé et luisant et sor
De coleur resembloit bien or
Front ot blanc qui voyre poli
Et de tantes genz abeli
Les iaulz ot vairs et clers et nez
Et si ot le sorciz brunéz
Le nes avoit droit et voutis
Gaïete qui fu fame Attis
Par Polisena ne dame Elene
Dydo la roine ne Ysmaine
Antigone n'Iseus la blonde
Galïenne ne Claramonde
N'orent pas la disme biauté
La rose qui naist en esté
Quant s'auevre la matinee
N'est pas si bien enluminee
C'on elle ot la bouche et la face
N'ai talenz qu'entendre vous face
Chose qui ne puist estre voire
Plus blanc que argenz ne ivoire
Ot la face entre le vermeil
Mes d'une chose me merveil
Qu'ele a plus blanc col et poitrine
Que fleurs de lis ne fleur d'espine
Blainches mains ot et bien feiz braz
L'amie Carados Brunbraz
Ne fu onques si bien seanz
Si n'avoit pas plus de .xx. anz
Mes ses valeurs ne ses bontéz
Ses maintiens ne ses sinplitéz
Ne vous auroie hui devisees
Memeletes ot haut levees
Q'ui novelemant li poignoient
Tuit cil de la ville enpeignoient