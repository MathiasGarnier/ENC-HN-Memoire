Chascuns requiert de plegeüre
Le roi et il les a plegiés
A tant fu donnés li congiés
A Lisïart ki s'en tourna
A l'ostel vint si s'atourna
Or oiés dou mal trahitour
Com pelerins quist son atour
Aussi com alast a Saint-Gille
Meslés s'est de malvaise gille
Avoec lui .x. chevaliers mainne
Anchois que passast la semainne
Vint a Nevers li desloiaus
Et ma damoisiele Orïaus
Fu en haut a la tour montee
A la feniestre est akeutee
Si a entendu des oysiaus
Les cans dous et plaisans et biaus
Lors li souvint de son ami
Lors souspire et plaint et gemi
Apriés avant elle a souspiré
L'a .i. poi amours aspiré
A chanter si com jou devin
D'un vier d'un boin son poitevin
Dont il li estoit pris talens
Il n'est anuis ne faillemens
Ne vilonnïe che m'est vis
Fors d'omme ki se fait devins
D'autrui amour ne connissans
Enuieus que vous en avanche
De moi faire anui ne pesanche
Chascuns se veit de son mestier garir
Moi confondés et vous n'en voi joïr
Quant canté ot la damoisiele
Sa main a mise a sa maisiele
Lisïars a la vois oüe
Dreche son chief si la veüe
A la feniestre ou elle sist
Maintenant .i. escuier prist
Puis li a dit tu t'en iras
A cel chastiel et si diras
Au chastelain signor Herbert
Que il anuit mais nous herbert
Li varlés l'ot plus ne se targe
Qui ne portoit escu ne targe
Tant cria c'a la porte vint
Et de chou molt bien li avint
K'il a trouvé le chastelain
C'on ne tenoit mie a vilain
Cortoisement le salua
De par son signor li rouva
L'ostel avant li castelains l'ot
Pour .ii. cens libres a son lot
Ne fust il pas si liés je quit
Vassal fait il a molt requit
Me tient vos sire qui chou mande
Mais tout quanque lui plaist commande
Que me sire et ma damoisiele
Ki tant par est courtoise et biele
Sage et bien faite et avenans
N'est lie fors de sourvegnans
Coi k'il parollent vint li quens
Ki molt mainne petit des suens
Devant le sale descendirent
Cil de laiens grant joie firent
Orïaus ki tant estoit biele
A entendue la nouviele
De la tour maintenant avale
Apriés est entree en la sale
Ensamble li fu sa maistresse
Qui molt fu fausse et trecheresse
Orïaus le conte bienvigne
Et vous bonne aventure avigne
Che dist li quens dont sont assis
Mais Lisïars fu molt pensis
.I. poi priés d'Eurïaut se trait
Prendre le cuide par atrait
Se li a dit Dame merchi
Tant ai de vous aillours que chi
Oi parler de vo samblanche
De vo biauté de vo vaillanche
Que prisant aloit tous li mons
Tant m'a mes cuers dit et semons
C'a forche ma fait chi venir
Comment qu'il me doie avenir
Ne lairai que tout ne vous die
Et ne vous cont ma maladie
C'amours me fait souffrir et traire
Mais je ne poroie retraire
Les maus que trai por vous et tir
Que la fache me fait matir
Et le cuer el ventre m'estraint
Si m'a li mals d'amer ataint
Puis que j'oï de vous parler
Ne poc jou cele part aler
Que vous ne me fuissiés devant
Sachiés c'a trop de dechevant
Tienc vo non et plus vo biauté
Ki si m'a enpoint et bouté
Amors de son d'art en son cuer
Or vous proi merchi et requier
Si nel tenés mie a faintié