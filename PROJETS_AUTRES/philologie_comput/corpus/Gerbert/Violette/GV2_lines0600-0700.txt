(om. v. 600)
Qui tex covans a vers moi mis
Qu'il dit quant autres le sara
Que ses bous de moi feiz aura
Dont seroie de lui partie
Ensi m'a feit ceste partie
D ist la vielle Ja dex ne place
Que vous noisiéz ami la place
Que mostree en soiéz au doi
Ja ne saura nuns for vous doi
Se creüz en est mes censeus
Nel saura fors nous a nus tens
Tans est de chouchier annuit
Dormir vois mais annuit
A tant la viele s'en depart
Qui por .i. pou de duel ne part
De ce que elle ne savoit
Que saing sa damoisele avoit
Mes s'ele puet bien le saura
Ja si garder nen s'en saura (errore nell'ed.)
A tant s'est la vielle couchiee
Qui de mal feire s'est acoiee
Mes au matin s'en lieve tempre
Un baing feit chaufer en la chanbre
Aprés a sa dame esvilliee
Tant s'est la viele travaillee
Quan la chanbre baignier la maine
Mes anz que passast la semaine
Conparra ele le baignier
Mout la deust bien resoignier
Quant elle dut el baing entrer
Ne se voult pas nue mostrer
La vielle maintenant commende
Qu'elle isse fors quar ne commende
Que nule ame avec li remaigne
En dementiers que elle se baigne
A tant la vielle s'en torna
De la chambre ist si s'atorna
Le mur que elle a veü entier
De sa domoisele agaitier
Alors percié d'un perceor
Par la fera son mireor
A sa domoisele esgarder
Hé las on ne se puet garder
De traison ce savéz bien
La vielle qui tant sont d'angien
Molt li prevint a grant merveille
Adonc son oel mis au pertuis
Sa damoisele esgarde ou baing
Maintenant a chosi le saing
Et vit sur sa destre mamele
Une vïolete novele
Ynde parut sur la char blanche
La vielle vit cele semblance
Mout li parvint a grant merveille
Et vint au conte si l'esvoille
Or tost sires cuens levéz sus
Que bien poéz au dessus
De ce que vous chacent alez
Se vous par enseignes voléz
Vostre querale desraignier
Ne vous couvent araignier
Fors moi sanz feire vo delit
Mes or tost sus levéz dou lit
A i cest mot li cuens se drece
La vielle le prent si l'adrece
Au pertuis qu'elle fait avoit
Li cuens i met son oel et met
De sur sa destre mamelete
Le samblant d'une vïolete
A la vielle a dit Garis m'as
Et desormais par Saint Thomas
Sui vostre hom sachéz par verté
De grant perte m'aiéz geté
Quar par cest saing desraignerai
Et dou tout dame vous ferai
A tant ariere s'en retorne
Li cuens et sa genz san ratornent
De reparier arier a cort
Et la viele maintenant cort
A la chambre et oche l'anel
Et Orïaus la belle isnel
Dou baing en errament issue
En son lit entre si s'essue
Puis s'est vestue et acesmee
Si a la chambre deffermee
Chaut ot et si estoit senz gumple
Mout estoit avenanz et simple
En la sale entra errament
Et salua mout doucement
Le conte et touz ses chevaliers
Li cuens qui molt i ert biau parliers
Mes traites estoit et faus
Li dist Dex vous gart de touz maus
A tant a li le congié prent
Puis est montéz sa voie enprent
Et Oriaüs fu a l'ostel
Aivec s'enemie mortel
Qui grant mal li a porchacié
Lors a tant li cuens chevauchié
Le Roi trova a Maleün
A la cort n'a baron nesun
Qui ce desirrast a savoir