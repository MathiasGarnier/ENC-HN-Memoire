Ainz l'assenna haut en lapenne
De la lance une grant espenne
Li passa outre par grant force
Les le menton prés de la gorge
L'a enferré par tel ravine
Que il l'abat barbe souvine
Gerars passe outre et n'en fet mot
Quant de sa boiche dit .i. mot
A clere vois et bien et haut
Chevaiers mar vis Orïaut
Nuns ne l'etendi ce li semble
Et li tornoiemenz assemble
Et par bannieres et par routes
Cheval fuient lor ravies routes
Dont li seignor sont abatu
Tres bien se sont entrebatu
D'espees et de trons de lances
Trente bannieres de semblances
Veist on par terre folees
A mi leu de plus granz meslees
Se fiert Gerars n'est pas refrains
En maint l'en est gainchiz ses frains
La out il avoit la graignor fole
S'enbat a droite forte et cole
Tant i fiert que touz les depart
Mes des cops i reprent sa part
Nonporquant toute ront la presse
Entre aus s'embat entre aus s'enpresse
Maint vassel a terre trabuche
Soventes fois s'escrie et huche
Orïaut mes ne s'en prent garde
Li rois volentiers la resgarde
As chevaliers a dit entor
Cil aura le pris de l'estor
Se onques chivalier conui
Il n'aura chevalier hui
Qui a lui d'armes s'aparaut
Si est bien droiz c'on en paraut
Quar adés a le aume en chief
Sovant le voi a grant meschief
Assembler au tornoi et corre
Et sa gent aidier et secorre
Ot ensi li rois devisa
Et Gerars sor destre avisa
Le conte d'Averne et sa route
Qui avoient par force rote
Les batailles et les conrois
La le fist trop bien li Barrois
Et cil de Garlande ausiment
Et Gerars point isnelement
Tuit l'esgardent quant il assemble
Et a chascun qui le voit semble
Que ne li coust ne pou ne point
Celle part la ou Gerarz point
S'areste adés touz li tornois
Qui valut mil marz de tornois
I ot gahaignié et perdu
Li un furent tuit esperdu
Li autre chacent et ataingnent
Tant chevalier illuec mehaignent
Trop i ot bon tornoiement
Le jor tresc'a lanuitement
Mes Gerrez ot sur touz le pris
Chivaliers a de sa main pris
Ou .vii. ou plus mes Lisïarz
N'a mie pris don a pou n'art
Prés va n'en est de duel partiz
Et li tornois en departiz
Et li rois a Gerart envoie
Si li prie que il le voie
Ançois que de la ville mueve
Gerars de ce que li rois rueve
Ne fist pas lonc plaist ne dangier
En la ville va herbergier
Tel hostel a la nuit tenu
Dont esbai sont devenu
Tuit cil qui en oiënt parler
Qui veist chevaliers aler
A l'ostel Gerart par savoir
Qui il est chascuns i vaut avoir
S'acointance s'il le puet faire
Tant le voient de grant affeire
Qu'asséz en deviguent plus cointe
Tuit cil qui furent si acointe
Et cil qu'il ont reconneü
Piece a ne l'orent veü
Sont trop joiant quant il le voient
Car piec'a veü ne l'avoient
Celle nuit a joie passerent
Des coups qu'ont pris se repasserent
Asséz tost puis qu'i ont sejor
Gerars si tost con vit le jor
Envoia querre por s'amie
Aprés ce ne delaiie mie
Puis se lieve et li dux de Més
Et li autre qui desormeis
Vondront ensemble a cort aler
Car Gerars voudra apeler
Lisïart par droite acoison
Qu'engignié l'a par traison
Et sa terre tient a grant tort
Mes se il ensi s'en estort