
De penser ne se puet retraire
La vielle qui maistrece fu
Orïauz sist deléz le fu
Laide et oscure avoit la chiere
Mout estoit deleaus sorciere
Gondree avoit la vielle non
Fille iert Gontalgle lu laron
Cil l'ot dune fausse beguine
Qui mainz meschief o fit de s'eschine
Por ce di je tex est m'entence
De pute racine pute ance
De pute cisme estoit atraite
La vielle desleaus retraite
.ii. enfans ot qu'elle ot morteiz
Que engenréz avoit Baudriz
Uns moines de la Charité
Qu'ele avoit de l'ordre geté
Plus savoit la viele d'angien
Qu'entre Tessala et Brangien
Ne sourent onques ce m'est vis
Le conte resgarda el vis
Morne le vit et trespensé
En son coraige a porpensé
Que c'estoit por sa damoisele
Lor dist miauz vaut estre mesele
Que li cuens n'en ait son plaisir
Car nulle rienz tant ne desir
Dist la vielle con mal a feire
Or mais m'en porai bien refaire
A tant si le laissa ester
Si ont feit les tables oster
La vie donent lors mains laverent
Lou vin done puis se leverent
Et sont monté en haut es estres
Si s'apoierent as fenestres
Et la vielle s'en vient au conte
Qui de chief en chief li aconte
L'amor qu'il avoit a sa dame
Et dit li cuens je di sur m'arme
Ce vous me volïéz aidier
Ja ne sariéz souhaidier
Et ne je ne vous feisse avoir
Robes et chevaus et avoir
Quar por li sui je ca venuz
Grant maus me seroit avenuz
Se je de li mes voloirs n'ai
Toute ma terre mise j'ai
Que j'en ferai ma volonté
Or vous requier par amisté
Que tant faites que soie en aise
Sire fait la vielle pugnaise
Puis que vo terre mise avéz
Se vraies enseignes savéz
Dire de li poroit valoir
Dont auroie je mon voloir
Dist li cuens s'enseignes en port
Et dit la viele oïl mout bient
A dire vous saurai tel rien
Sachiéz ainz mïedi demain
Que tout auréz en vostre main
Et a cort seréz bien creüz
Et vostre peis iert acreüz
Mes or alez un pou dormir
Ne vous estuet de rienz cremir
A tant lor vinrent dui sergent
Chascuns tint .i. tortit ardent
Le conte menerent couchier
En un lit don li drap sont chier
Et si chevaliers en sus jurent
Qui tres affichent et jurent
Qu'il voudroient que la pucele
Seüst bien de fi la querele
Por quoi leur sires estoit illues
De sa terre seroit senués
Et la vielle vint a sa dame
Enz en la chambre l'a menee
Couvertemant s'est demenee
De son lit feire s'afaita
Et quant ele son lit feit a
Sa dame apelle si la couche
Nue en chemisë en la couche
C'onques en trestote sa vie
La belle blonde le chesvie
N'en ot demostré sa char nue
La vielle en vers le lit venue
Puis li dist dame je esgart
Une chose se Dex me gart
Dont je me sui mout mervillee
C'onques ne vous vi despoillee
Et si vous ai .vii. anz gardee
Mout vous ai sovant esgardee
Que vo chemise ne saichéz
Mestrece feit elle or sachéz
Passe a .vii. anz et demi
Que par le deffois mon ami
Le fais quar j'ai sur moi .i. saing
Que ne lui el monde n'ansaig
