Contesse estoit de Besenchon
Lors commenche ceste canchon
Sans felonnie et sans orguel
Alés bielement que d'amer me duel
Apriés cheli une en canta
Qui clere vois et boin chant a
Ele est ducoise de Bourgoigne
Son ami par le main enpoigne
Puis li a dit Amis cantés
Alés cointement et seri
Se vous m'amés
Quant cele ot sa chançon finee
Une puciele molt senee
Qui suer fu le conte de Blois
Vairs ot les iex et les crins blois
Deduisans fu et envoisie
Ceste chanchon a commenchie
Que le cuer ot joli et gai
Ja ne mi marïerai
Mais loiaument l'amerai
La suer au conte de Saint-Pol
Qui tant ot biel vis et biel col
Envoisie fu et mignote
Commenche haut a clere note
Ceste chanchon en karolant
Se j'ainc par amors
Joie en ai grant
Mal gré en aient mesdisant
La damoisiele de Couchi
Que Dex fache vraie merchi
Qui molt fu avenans et biele
A dit ceste canchon nouviele
Car ele amoit bien par amor
Seulete vois a mon ami
S'ai grant paor
Li castelainne de Nïor
C'on apieloit Alïenor
Molt estoit cointe .i. poi brunete
Puis a dit ceste cançonnete
Qu'ele n'estoit mie esperdue
Aprendés a valoir maris
Ou vous m'avés perdue
Une dame de Normendie
Qui d'amors s'estoit enhardie
Commenchié ot nouvielement
Si amoit si tres durement
Qu'ele ne savoit de li roi
On disoit que c'estoit le roi
Si en estoit assés plus cointe
De chou que elle estoit s'acointe
Lors cante et met son cant a moi
Ja ne lairai pour mon mari ne die 
Que mes amis n'ait .i. resgart de moi
Quant il orent assés deduit
Par la sale s'acoinsent tuit
Li uns prent l'autre par le doi
Si s'arengierent doi et doi
Li rois se dreche en estant
Par la sale s'en va notant
Li uns prent l'autre par le doi
Ensi alerent troi et troi
Li rois apiele .i. damoisiel
Qui sor son puing tint .i. oisiel
Müés estoit de tierche mue
Tous li sans fremist et remue
La dame avant ele le voit
Tant de biauté en lui avoit
En chief en cors en bras en mains
Mais encor estoit chou au mains
Ensi commë il m'est avis
Il ot miex coulouré le vis
Que n'est la rose el tans de may
Mais d'une chose molt m'esmai
Que il n'anuit de l'escouter
Car ne poroie hui aconter
Sa biauté ne son hardement
Mais je vous di outreement
Que chou estoit li miels cantans
Qui onques mais fust a son tans
Grant terre avoit et biele amie
Mais ele n'ert a la court mie
Li vasaus ot Gerars a non
Qui molt estoit de grant renon
Et pour chou qu'il cantoit si bien
Li ot proié sour toute rien
Le chastelainne de Digon
K'il die .i. vier d'une chançon
Et il dist Dame volentiers
Ja de chou ne serai entiers
Que je ne die vo plaisir
Et de chou ne me voel taisir
Lors chante cler a vois serie
Quant biele dame et fine amors me prie
Encor ferai chanchon cointe et jolie
Ne ja ne quier k'envïeus mot en die
Car onques nes amai
Ne ja nes amerai
Et ki les aimme bien sai 
K'il fait que fois
K'envïeus sont molt plain de felonnie
Tout ensi son chanter define
