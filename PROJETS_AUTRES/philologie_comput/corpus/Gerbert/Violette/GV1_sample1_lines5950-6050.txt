Et li daufins de Mont-Ferrant
En sa route ot maint auferrant
Li quens de Sansore i revint
Qui as armes tres bien avint
Et li chastelains d'Ysoudun
I vint si n'ot dusch'a Undun
Nul millour se on ne me ment
Qui plus amast tournoiement
Et de Grant-pré le conte Alain
Devers Chastillon-sous-Lovain
Vinrent tout cil que j'ai nommé
Maint bon cheval destré comé
Veïst on et mainte biele arme
Rois Loëis fu sour .i. carme
Od lui od grant cevalerie
Tant i vint de bachelerie
Entre .ii. rens devant le roi
Tant bon cheval tant bon conroi
Veïst on par pluisours batailles
Entre .ii. rens devant le roi
Tant bon cheval tant bon conroi
Veïst on par pluisours batailles
Entre .ii. rens as commençailles
Jousta mains chevaliers nouviaus
Lisïars qui par grans reviaus
Saisist et l'escu et la lanche
Entre .ii. rens molt tost se lanche
Et uns hiraus prent a huchier
Qui velt le jouste commenchier
Contre cestui si viegne tost
Mais je ne quic que nus s'en ost
Issir des rens contre cestui
Je lo qu'il mechent en estui
Lor lanches et lor escus nués
Que cis ne redoute .ii. oés
Jouste de nul qui venir sache
A tant li quens de mon fort sache
L'escu par devant sa poitrine
De lui ara ja une estrine
Se il puet a lui assambler
Mais Gerars li sot bien embler
Cele jouste et courtoisement
L'escu acesme isnielement
La lanche baise puis si point
Et il li vint si a cel point
Que tous li tournois s'aresta
Gerars de courre se hasta
Tant que le conte desvancist
Et Lisïars vers sui guencist
Grant cop le fiert en l'escu paint
Par si grant vertu l'a empaint
Que dusqu'a poins la lanche esmie
Mais Gerars ne refailli mie
Ains l'asena haut el plus ample
De la lanche une grant espane
Li passa outre par grant forche
Sous le menton ens en la gorge
L'a enferré par tel ravine
Que il l'abat panche souvine
Gerars passe outre et ne set mot
Quant de sa bouche dist .i. mot
A clere vois et molt en haut
Chevalier m'amie Eurïaut
Nus ne l'entendi che ii samble
Et li tournoiemens rassamble
Et par banieres et par routes
Chevas fuient lor resnes routes
Dont li signour sont abatu
Tres bien se sont entrebatu
D'espees et de trons de lanches
Maintes banieres de sanlanches
Veïst on par terre foulees
En miliu des plus grans meslees
Se fiert Gerars n'est pas refrains
Souvent i est guencis ses frains
La ou il voit la grignour foule
S'enbat a droite forche et coule
Tant i fiert que toute l'espart
Mais des cols i rechoit sa part
Nampourquant toute ront la presse
Entre iaus s'embat ens en la presse
Maint vassal a terre trebuche
Souventes fois s'escrie et huche
Eurïaut mais ne s'en prent garde
Li rois Loëys le regarde
As chevaliers a dit entour
Cis aura l'ounour de l'estour
Se onques chevalier connui
Il n'i arai chevalier hui
Qui a lui d'armes s'aparaut
Si est bien drois c'on en paraut
Car adiés a le hiaume el chief
Souvent le voi a grant meschief
Assambler el tournoi et courre
Et sa gent aidier et secourre
Tout ensi li rois devisa
Et Gerars sour destre avisa
Le conte d'Auvergne et sa route
K'il avoient par forche route
Les batailles et les conrois
La le fist molt bien li Barrois
Et cil de Garlande ensement
Et Gerars point isnielement
Tout l'esgardent quant il assamble
Et a chascun ki le voit samble
K'il ne li coust ne peu ne point