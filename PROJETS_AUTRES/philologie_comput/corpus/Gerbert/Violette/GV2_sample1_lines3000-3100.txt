Se rescrie de l'autre part
Lasse feit elle a poi ne par
Mes cuers de duel et de destrece
Certes je n'aurai jamais trece
S'il muert roignier me ferai
Nonne ou recluse devenrai
En aucune forest savage
Ja mais n'arai de mariage
Beneïçon se Dex me saut
Ainglente l'ot en estant saut
Puis a dit par mal aventure
Que savez vous s'il eüst cure
De vous ne de vostre amisté
Mout l'avéz or bien apresté
Qui cuidéz qu'il vous espousast
S'il vous preisist et moi laisast
Dont alest il bien a rebours
Quex villes quex chastiaus quex bors
Auroit o vous et quelle rente
Avoi ma damoiselle Aiglente
Por Deu ne vous corrociéz pas
Se le vassaus torne a repas
Améz le bien je n'en grouz mie
Mes s'il ne feit de vous s'amie
Et il le voloit de moi feire
Je m'en voudroie sire feire
Que ja mais mal n'en sofferoie
Dist Aiglente Je m'en fieroie
Ou cuer s'il vous voloit amer
De moi leissier que deca mer
Ne sai plus belle de moi nulle
On devroit tenir a aveule
Qui de nos dues voudroit chosir
Se miauz ne devoie plaisir
Dame ce li dist Florentine
Ici n'afiert nulle aatine
Se vous i estes de moi plus belle
Et plus mignote damoiselle
Et je sui mienz assavoree
Si seroie bone heüree
S'il me viant amet et vous lait
Mout me seroit bel et vous lait
Si en avoie mout talant
Bien vo mal talant
Avoir touz le jors de ma vie
Et se vous en aviéz envie
Deporter men estovera
Je n'en sai qu'il men avenra
S'il me viaut amer je ferai
Tout son voloir et sofferai
Ne sai qu'il m'en tenra por fole
Par foi a pou que ne m'afole
Dist Aiglente de duel et d'ire
Quant ains osastes contradire
Rienz que vosisse comender
Et si vous vueil or demender
Se de lignage afiert a vous
Que vous doiéz tencier a nos
Si en m'en devra mes sovenir
Lors se resgarde et vit venir
Son pere et la chevalerie
Aiglente n'a talenz que rie
Mes por son pere se cela
Sus sailli contre lui ala
Puis dist sires comment vous vait
Por Dex li quex l'a hui meuz feit
Lors li a ses peres conté
Qu'il ne set en nulle coute
Si bon chevalier ne si preu
Con cil qui hui a feit leur preu
Mes trop est durement bleciés
Si en sui forment correciés
A tant se desarma li dus
Et li barnaige est descendus
Si se desarment erranment
Amont el maistre mandement
Monte li dux et li barnéz
Et li mangiers fu atornéz
Lor mains levent si sont assis
Mes orent pleniers plus de sis
Si ont mains entremés eu
A Aglente a mout pleü
Quar les proeces ont retraites
Que Gerars li biaus avoit feites
Tuit le loënt et tuit le prisent
Que plus le loënt plus esprisent
Aiglente et Florentine andeus
Mes l'une a de l'autre grant deus
Aprés mangier si ont levé
Puis se sont des tables levé
Desduisant vont par le palais
Cil iugleor vïelent lais
Et sons et notes et conduis
Mout par i fu grans li desouis
Mais Aaiglente ne chaut point
Qu'amors l'a mise en autre point
Si qu'il ne li tient de desduire
En sa chambre se feit conduire
Sa maistre apelle qui la garde
Qui de ce ne se donne garde
Son lit a feit aparillier
De coute pointe i d'oreillier
Couchie s'est por reposer
