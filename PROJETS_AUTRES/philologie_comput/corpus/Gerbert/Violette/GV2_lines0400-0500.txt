Ha! sire merci por pitié
Se je or vostre dit endure
Et je ne vous respon laidure
Sachiéz c'est par ma cortoise
Quar aincois auriéz saisie
La lune qui en ou ciel laissus
Que vous venissiéz au dessus
De ce que nous requis m'avéz
Se vous autre besoigne avéz
A faire queréz que soit feite
Je n'iere mie si forfeite
Que por chose que dit m'aiéz
Que vous mout bonemant n'aiéz
L'ostel et bel semblant anuit
Ne mais de chose qui m'anuit
Ne me proiéz quar ce seroit
Annuis puis qu'il ne me serroit
Ha! gentis dame et vous pour quoi
Se il vous plait veez me ci quoi
Que vous i a plus ne m'oréz dire
Mes morz se un de duel et dire
S'encore dire n'el vous os
S'on me devoit froissier le os
Ne m'en poroie je retraire
Ce n'est mie .i. copus a retraire
Si m'estuet que die tout
Ne m'en tenéz mie a estout
Se je di ce que me besoigne
Maus feus et male flame l'oigne
Qui onques de vous me conta
La biauté et qui m'acointa
Vo non vo vaillance vo pris
Ha! sire trop avéz mespris
Quant vous maintenéz si fait plait
Et sachiéz bien qu'il me desplait
Et sor avez entendemant
Oïr porréz apertemant
Comme je vous escondirai
En .i. ver que je chanterai
Que parmain porréz escouter
Amors me fait anvoisier et chanter 
Et me semont que plus jolie soie
Et m'a doné talent de miauz amer
C'onques ne fis pour cest faus qui m'an proie 
Quar ja ami ne ja mais a nul fuer 
De son gent cors partir ne dessevrer
Ainz l'amerai quar je sui bien amee 
Laissiéz estre ne m'en priéz ja mais 
Si m'aïst dex cest parole gastee
Quant Lisïarz ot la chançon
Lors pense et fu en sospeçon
Coment la dame puist decoivre
Sor .i. coffre bendé de coivre
S'est apoiéz lez Orïaut
En pas li dist non pas en haut
Certes dame se je peüsse
Et le la poësté eüsse
De mon cuer feire justisier
Qui ne me fine d'entichier
De vous amer mes ce m'est vis
Miauz vondroie estre mors que vis
Se de moi pitié ne vous prent
Et sachiéz que trop enteprent
Qui ocit home de son gré
Trop sui cheüz de haut degréz
Se de vous m'envois escondiz
Ha! sires ne vaut rienz cis diz
Por ce cuidiéz que vous escoute
Et que ne vous bouc de mon coute
Si cuidiéz avoir tout conquis
Mes cuers n'est mie si aquis
Que je por la vostre conplainte
Qui mout en ameuse et fainte
Feisse la vostre requeste
Ne sui pas a ce feire preste
Que i miauz voudroie estre derote
Entréz ostes en male rote
Qui si fait plait me requeréz
Ailleurs autre amie queréz
Ou puissiéz mener vo donoi
Des or lou tenroie a enoi
Se plus maintenéz tel parole
Laissiéz ester ceste riole
Quar ce seroit hui mais anuiz
Li vespre vient ja sera nuiz
Alons souper lors se leva
Tantost o sa maignie va
Si comenda les tables metre
Cil qui s'endurent entremestre
Metent tables napes estendent
Li queu a la vïande entendent
Don il i ot a grant foison
Oisiaus en rost et venison
Orent asséz et poissons fres
Bien servis de pleniers mes
Li cuens mais mout petit le prise
A l'uere qu'il avoit enprise
Pense que s'il ne l'achevoit
Que sa terre perdue avoit
Tant fu pensis ne set que feire
