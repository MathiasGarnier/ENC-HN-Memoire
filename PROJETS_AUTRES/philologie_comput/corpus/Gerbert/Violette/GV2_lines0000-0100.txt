Sens de povre home en pou prisiéz
Ja ne sera autorisiez
Nuns homs jamais s'il n'a avoir
Non porquant je pris meuz savoir
C'avoir. Avoirs est touz failliz
Assez tost est .i. hom sailliz
De grant avoir en la poverte
Ja puis ne li ert porte overte
Volontiers quant il vient a cort
Assez tost arere racort
Por ce con ne l'i laisse entrer
Por ce vous vueil dire et mostrer
Que qui riens n'a vils est tenuz
Et o les riches mal venus
Mes qui sans a c'est avantaiges
On dist assez tost cil est saiges
Mainz hom a petit de savoir
A gaaignie maint grant avoir
Por ce me vueil je entremetre
D'un plaisant Conte en rime metre
Puis que scïence ai et tant vail
Ja ne lairai por mon travail
Que je nel die alcun bel mot
Et se ascuns mesdisanz m'ot
Et il en a duel et envie
Se je me desduis en ma vie
S'il en dit mal li mans soit siens
Et por ce que li sans est miens
Ne li doit nuire ne peser
Se je me desduis au penser
Si fait il grieve as annuiens
Male gote aient il es eus
Quar jou dirai et bien lor poist
Tant con je puis et il me loist
Un conte bel et delitable
N'est pas de la Reonte Table
Dou Roi Artus ne de ses genz
Et s'est li contes biauz et genz
Que ne je vous vueil dire et conter
Quar on i puet lire et chanter
Et si est si bien acordanz
Li chanz li diz si entendanz
I en trai a grarent si di voir
Miauz ami mon sens que mon avoir
Quar maint avoir truis molt estraigne
Des or comencirai l'ovraigne
Del Romant de la Vïolete
Mainte cortoise chançonete
Orrez ainz que li contes fine
Que je comenz por la plus belle
Qui soit vivans en tost cest monde
De toute vilonie est monde
S'est saige et simple sanz orgueil
De bon aire et de bel acueil
Et toutes bontéz en lumine
Et honors qui acomble mine
L'enseigne a feire largetés
Et bien feire a son art geté
Car le cuer i a ententif
Por la Contesse de Pontif
Je di que tan set et tant vaut
Si est droiz que mes cuers travaut
A faire ce qu'il a en pris
Quar ma dame est de si haut pat
Que bien me rendra mon servise
Quar en toutes bontez s'avise
En France avoit .i. Roi jadis
Qui mout fu droiz priz et ardis
Jones hom fu et entendenz
Hardis as armes et aidenz
Mout honora les chevaliers
Des saiges fist ses conseilliers
Consoil crei conseil ama
Ainz consoil ne mesaamia
Bien estoit enseigniés et saiges
Et mout ot en lui bons usaiges
Dames pucelles tenoit chieres
Sovant lor faisoit belles chieres
Mout fu preuz et de grant renon
Leoÿs ot li rois a non
Un jor de paques en avril
tint li rois cort bele et gentil
Manda les dux manda les contes
Mes ne vous sai dire les contes
Tant en i ot tant en vint
Contesses i ot plus de vint
Et chastelaines et duchoises
Qui demenerent granz richoises
La corz assemble au Pont-de-l'Arche
e des puis que Nöé fist l'arche
Ne fu cors qui tant eüst gens
Li rois qui tant fu bians et gens
Mout richemant les convïa
Aprés mangier les envïa
Touz ensemble de queroler
Qui donc veïst dames aler
En chambres por aparillier
Chascune prist .i. chivalier
Por comencier l'envoisemant
Comence tout premeremant
A chanter ma dame Nycole
