Sens de povre homme est poi prisiés
A painnes ert autolisiés
Ja mais nus hom, sil n'a avoir
Namporquant je pris miex savoir 
C'avoir. Avoirs est tost faillis
Assés tost est uns hom salis  
De grant avoir en la poverte
Ja puis ne li ert porte ouverte
Volentiers quant il vient a court
Erranment arriere racourt
Por coi on ne l'i laisse entrer
Por chou vous voel dire et moustrer
Qui povres est viels est tenus
Et des riches mal venus
Mais qui sens a cest avantages
On dist assés tost cis est sages
Pour chou me voel jou entremetre
S'un plaisant conte enrime metre
Puis ke scïenche ai et tant vail
Ja ne lairai pour mon travail
Que je ne die auchun biel mot
Et se auchuns mesdisans m'ot
Et il en a duel et envie
Se je me deduis en ma vie
S'il en dist mal li mals soit siens
Puis ce di que li sens est miens
Ne li doit nuire ne peser
Se je me deduis au penser
Si fait il grieve as envïeus
Male goute lor criet lor ieus
Que je dirai mais bien lor poist
Tant com jou puis et il me loist
.I. conte biel et delitable
N'est pas de la Reonde Table
Dou roi Artu ne de ses gens
Et s'est li contes biaus et gens
Que je vous voel dire et conter
Car on i puet lire et chanter
Et si est si bien acordans
Li cans au dit les entendans
En trai a garant que di voir
Miels ainc mon sens c'autrui avoir
C'autrui avoir ançois trop estraigne
Des or commencherai l'ouvraigne
Dou Roumanch de la Vïolete
Mainte courtoise chançonnete
Orrois ains que li contes fine
Que je commench por la plus fine
Que soit vivans en tout cest monde
De toute vilonnie est monde
S'est sage et simple et sans orguel
Debonnaire et de bon acuel
Et toute bontés l'enlumine
Et honnours ki acomble mine
L'ensaigne a faire largeté
En bien faire a son art jeté
Que le cuer i a ententiu
Pour la contesse de Pontiu
Le di qui tant set et tant valt
Si est drois que mes cuers travalt
A faire chou k'il a empris
Que ma dame est de si halt pris
Que bien me rendra mon serviche
Se Deus plaist et sa Gentillisse
L'ot en Franche .i. roi jadis
Qui molt fu bials preus et hardis
Jovenes hom fu et entendans
Hardis as armes et aidans
Molt honerables chevaliers
Des sages fist ses consilliers
Consel creï consel ama
Ainc consel ne mesaesma
Molt estoit ensaigniés et sages
Et molt estoit boins ses usages
Dames pucieles tenoit chieres
Souvent lor faisoit bieles chieres
Molt fu preus et de grant renon
Loeÿs ot li rois a non
Un jour de pasques en avril
Tint li rois court biele et gentil
Manda les dus manda les contes
Mais ne vous sai dire les contes
Tant en i ot tant en i vint
Contesses i ot plus de vint
Que castelainnes et ducoises
Qui molt demainnent grans ricoises
Li cours assamble au Pont-de-l'Arche
Puis ce di que Nöés fist l'arche
Ne fu cours ou tant eüst gens
Li rois qui tant fu biaus et gens
Molt bielement les conrea
Apriés mangier les envïa
Tous ensamble de caroler
Qui dont veïst dames aler
En chambres por apparillier
Chascune prent .i. chevalier
Pour commenchier l'envoisement
Commenche par envoisement
A chanter ma dame Nicole
Suer fu l'evesque de Nicole
