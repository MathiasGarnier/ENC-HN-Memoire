Ains fait les pavillons destendre
Le harnas et l'avoir fait prendre
Et fait porter en la cité
Li uns a l'autre rechité
Que li vassaus au rouge escu
Avoit del tout le champ vaincu
Et des autres plus de .ii. mile
Qui demandent s'il garira
Il dist que bien respassera
Li dus l'oï s'en ot grant joie
Dist li dus je desir que joie
Dont vous estes de quel païs
Gerars ne fu mie esbahis
Ains dist sire d'estragne terre
Sui cha venus soldees querre
Biau sire or me dites vo non
Voir je ne sui de nul renon
Gerart m'apielent el païs
Dont je sui issus et naïs
A tant en la cité repairent
Dames et pucieles s'apairent
As feniestres de lor maisons
Des cloques est grans li resons
Con sonne de joie et de feste
Gerars tant ne quant ne s'areste
A son ostel ala descendre
Plus est devenus mors que cendre
Li dus Miles li fist oster
Les armes si li fait tenter
Sa plaie. et puis laver molt bien
Si le baille .i. fusisiien
Qui molt sot de plaie et d'entrait
Aiglente fu dit et retrait
Que malement est avenu
Le chevalier nouviel venu
Que n'avrés est molt durement
Aiglente l'ot li cuers li ment
Lasse fait elle ke ferai
S'il muert jamais joie n'arai
Ne d'omme ne amour ne joie
Mon ami faire mais c'est fable
Ceste parolle est veritable
Que tels cuide prendre ki faut
Keüe sui de l'escafaut
Ou je cuidoie estre montee
Si fairement sest dementee
Molt longhement et puis si pleure
Flourentinë en icele eure
Se rescrie de l'autre part
Lasse fait elle a coi ne part
Mes cuers de duel et de tristeche
Certes je n'arai ja mais treche
S'il muert rouëgnier me ferai
Nonne ou rencluse devenrai
En auchune foriest sauvage
Jamais n'arai de mariaige
Beneïchon se Dex me salt
Aiglente l'ot li cuers li falt
Puis a dit par male aventure
Que savés vous s'il eüst cure
De vous ne de vostre amisté
Molt lavés or bien apresté
Qui cuidiés qu'il vous espousast
S'il vous presist et moi laissast
Dont alast il bien a rebors
Ques viles ques castials ques bors
Aroit il a vous et quel rente
Avoi ma damoisiele Aiglente
Pour Diu ne vous courechiés pas
Se li vassaus tourne a respas
Amés loi bien je n'en gros mie
Mais s'il ne fait de vous s'amie
Et il le voloit de moi faire
Je m'en volroie si refaire
Que jamais mal ne sousferroie
Dist Aiglente Je me ferroie
El cuer s'il vous voloit amer
Pour moi laissier que decha mer
Ne sai plus biele de moi nule
On devroit tenir aawle
Ki de nous .ii. devroit coisir
Se miex ne devoie plaisir
Dame che li dist Flourentine
Ichi n'afiert nule aatine
Se vous estes de moi plus biele
Et plus mignote damoisiele
Et je sui miex asavouree
Si seroie bonne eüree
S'il me velt amer et vous lait
Molt me feroit vel et vous lait
Se j'en avoie mon talent
Je volroie vo maltalent
Avoir tous les jors de ma vie
Et se vous en avés envie
Deporter m'en estavera
Je ne sai quil m'en avenra
S'il me velt amer je ferai
Tout son voloir et soufferrai
Ne sai qui m'en tenra por fole
Par foi a poi que ne m'afole
