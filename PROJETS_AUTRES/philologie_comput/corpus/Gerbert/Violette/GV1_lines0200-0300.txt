Mais amours ki onques ne fine
Le semont que il chant encore
Ceste cançonnete a karole
Ne li caut ki en ait envie
J'ai amours fait a mon gré
Miels en volra ma vie
Miels en doit valoir sans mentir
Car je m'os tres bien aatir
Que j'ai amie la plus biele
Qui soit dame ne damoisiele
La plus sage et la plus cortoise
Qui soit entre Miés et Pontoise
Et si oseroie prouver
C'on ne poroit mie trouver
Femme ki miex de li amast
Je ne sui mie en mer sans mast
Chil est sans mast ki est amis
Quant en tel liu a son cuer mis
Ki ne set se on l'aimme point
Je di que cil est en tel point
Con l'estrumans ki est en mer
Qui ne set cuidier ne esmer
En quel liu puist venir a port
Quant il n'a mast ki son tref port
Ne sui pas cil j'os dire bien
Que plus m'aimme que nule rien
Cele de cui me sui vantés
Qui tant a sens et loiautés
Et pour chou qu'il me souvient ore
De li chanterai jou encore
Ceste chançon pas ne tairai
Dont n'ai jou droit ki m'envoise
Quant la plus biele amie ai
Quant li chevaliers ot canté
Et li baron l'ont escouté
Tels i ot ki en ont envie
De son solas et de sa vie
Et pour chou que il se deduit
En avoit a la court plus d'uit
Cui il anoie tant et grieve
K'a poi ke li cuers ne li crieve
Mais sour tous poise Lisïart
Qui molt fu fel et de mal art
Plus ot en lui homme felon
K'il n'ot onkes en Guenelon
Lons fu et durs et ses et maigres
Mais molt fu coragous et aigres
Quens fu et sires de Forois
As chevaliers a dit : Or ois
De cel vassal qui si s'envoise
Molt a hui demené grant noise
Et molt par va loant s'amie
Mais elle tant ne l'aimme mie
Com il a dit jou oi desroi
Mais s'il n'en doit peser le roi
Jou meterai toute ma terre
Contre la soie se requerre
Me laist s'amie c'ains .viii. iors
Por tant que miens soit li sejors
Et par si c'on ne li voist dire
Que tous mes bons sans contredire
Ferai de li de chou me vant
A cest mot est saillis avant
L i vassaus ki tres bien afie
Et tant en s'amie se fie
Que toute sa terre i velt metre
Ne vous caut de chou intermette
Che dist li rois laissiés ester
Tost porroit a chascun couster
Mais Lisïars s'afiche bien
K'il ne laira por nule rien
K'il ne fache le gageüre
Li rois s'afiche bien et jure
Que s'il ne vient de chou a cief
Tost li puet torner a meschief
Dist li rois Lisïars amis
En fole oevre vous estes mis
Ki vous vantés d'autrui hounir
Li maus doit sor vous revenir
C'est a boin droit souvent avient
Nous veons que souvent avient
Que cil ki velt hounir autrui
Que li maus revertist sour lui
Certes se vous m'en creïssiés
Ja ne vous entremesissiés
Avoi sire che dist Gerars
Puis que me sires Lisïars
Velt gagier por moi ne remaigne
Ains aroit conquis Alemaigne
Mien escïent par son escu
Que de cest plait m'eüst vaincu
Mais or laissons le ramprosner
Pleges convient chascun donner
Lors fu faite la gageüre
Chascuns requiert de plegeüre
