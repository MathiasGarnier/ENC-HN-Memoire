Ne nus nel set fors mes amis
Que teus couvens a vers moi mis
Qu'il dist avant autres le sara
Que ses bons de moi fais ara
Dont seroie de lui partie
Ensi m'a fait ceste partie
Dist la vielle Ja Diu ne plache
Que vous voisiés ja en mi plache
Ou moustree soiés au doi
Ja nel sara nus fors vous doi
Se creüs en est mes consaus
Nel sara fors vos amis saus
Tans est de couchier mais anuit
Dormir alons ne vous anuit
A tant la vielle s'en depart
Qui por .i. poi de duel ne part
De chou que elle ne savoit
Quel saing sa damoisiele avoit
A tant la vielle s'est couchie
Qui de mal faire est encochiP
Mais au matin se lieve tempre
.I. baing fait caufer puis le tempre
Apriés a sa dame esvillie
Tant s'est la vielle travillie
Qu'en la cambre baingnier le mainne
Anchois que passast la semainne
Comperra elle le baignier
Molt le devoit bien resoignier
Quant elle dut el baing entrer
Ne se valt pas nue moustrer
La vielle maintenant commande
Qu'ele isse fors car ne demande
Que nule ame avoec li remaigne
En dementiers qu'ele se baigne
A tant la vielle s'en tourna
De la cambre ist si s'atorna
De sa damoisiele gaitier
L'aisié qu'ele a veü entier
A lués perchié d'un perchoir
Par la fera son mireoir
A sa damoisiele esgarder
Hé las on ne se puet garder
De trahison che savés bien
La vielle ki tant set d'engien
Et de mal si k'el livre truis
A lués mis son oel au pertruis
Sa damoisiele esgarde el baing
Et tantost a coisi le saing
Et voit sor sa destre mamiele
Une vïolete nouviele
Inde paroir sor la car blanke
La vielle vit cele samblanche
Molt par li vint a grant merveille
Lors vient au conte si l'esvelle
Or tost sire quens levés sus
Bien porés venir au desous
De chou que vous requis m'avés
Se vous par ensaignes volés
Vostre queriele desraisnier
Ne vous en couvient araisnier
Fors moi sans faire vo delit
Mais or tost sus Levés dou lit
Ahi cest mot li quens se dreche
La vielle le prent si l'adreche
Au pertruis qu'ele fait avoit
Li quens i met son oel et voit
Desor sa destre mamelete
Indoier cele vïolete
A la vielle dist Gari m'as
Des ore mais par saint Thumas
Sui vos hom sachiés de vreté
De grant peril m'avés jeté
Que par cest saing desraisnerai
Et del tout dame vous ferai
A tant arriere s'en retornent
Li quens et sa gent se ratornent
De repairier arriere a court
Et la vielle maintenant court
A la chambre hoche l'aniel
Et Orïaus la biele isniel
Est del baing maintenant issue
En son lit entre si s'essue
Puis s'est vestue et acesmee
Si a la chambre desfremee
Caut ot eüt si fu sans gimple
Molt estoit avenans et simple
En la sale entra erranment
Et salua molt douchement
Le conte et tous les chevaliers
Li quens ki molt fu biaus parliers
Mais trahitres estoit et faus
Li dist dex vous gart de tous maus
A tant ali le congié prient
Puis est montes sa voie emprent
Et Orïaus fu a l'ostel
Avoec s'anemie mortel
Qui grant mal li a porcachié
Lors a tant li quens cevalchié
Le roi trouva a Meleün
A la cort n'ot baron nesun
Qui ne desirast a savoir
