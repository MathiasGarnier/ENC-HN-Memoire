Si nel tenés mie a faintié
Ha! sire merchi pour pitié
Se jou or vostre dit endure
Et je ne vous responc laidure
Sachiés c'est par me cortoisie
Que anchois averiés saisie
La lune ki'st el chiel lassus
Que vous venissiés au desus
De chou dont vous requis m'avés
Se vous autre besoigne avés
A faire querés que soit faite
Je n'iere mie si sourfaite
Que pour chose que dit m'aiés
Que vous molt bon ostel n'aiés
L'ostel et bon samblant anuit
Ne mais de chose ki m'anuit
Ne me proiés que che seroit
Anuis puis k'il ne me serroit
Ha! gentils dame et vous pour coi
Se il vous plaist ves me tout coi
Mais mors serai de duel et d'ire
Se encore ne vous os dire
S'encore direne vous os
Son me devoit froissier les os
Ne m'en poroie jou retraire
Che n'est mie cols a retraire
Si m'estuet que je die tout
Ne me tenés mie a estout
Se je di chou qui me besoigne
Maus fus et male flame l'oigne
Qui onques de vous m'acointa
Vo biauté ne ki m'a conta
Vo non vo vaillanche et vo pris
Ha! sire molt avés mespris
Quant vous maintenés si fait plait
Et sachiés bien qu'il me desplait
Et s'or avés entendement
Oïr porrés apertement
Comment je vous escondirai
En .i. vier que je vous dirai
C'aparmain porrés escouter
Amors mi font renvoisier et canter
Et me semont que plus jolie soie
Et me donne talent de miels amer
C'onkes ne fis pour cest fol ki m'en prie
Que j'ai ami a nul fuer ne volroie
De son gent cors partir ne desevrer
Ains l'amerai que j'en sui bien amee
Laissié me ester ne m'en proiés ja mais
Sachiés de voir c'est parole gastee
Quant Lisïars ot la canchon
Lors pense et fu en souspechon
Comment la dame puist dechoivre
Sour .i. cofre fiere decoivre
S'est apoiés les Orïaut
En bas li dist ne mie haut
Certes dame se je peüsse
Et la poësté en eüsse
De mon cuer faire justichier
Ki ne me fine d'entechier
De vous amer mais che m'est vis
Que miels voel estre mors que vis
Se de moi pitiés ne vous prent
Et sachiés que molt entreprent
Ki occist homme de son gré
Trop sui keüs de mal degré
Se de vous m'en vois escondis
Ha! sire ne valt riens cis dis
Cuidiés pour chou que vous escoute
Et je ne vous bouc de mon coute
Si cuidiés avoir tout conquis
Mes cuers n'est mie si aquis
Que je pour la vostre complainte
Ki est et si fause et si fainte
Fesisse la vostre requeste
Ne sui pas a chou faire preste
Que miels volroie estre desroute
Entrés estes en male route
Qui si fait plait me requerés
Aillors autre amie queres
Ou puissiés mener vo dosnoi
Des or mais tenroie a anoi
Se plus maintenés tel parole
Ester laissiés ceste riote
Que che seroit hui mais anius
Alons souper ja sera nuis
Li viespres vient lors se leva
Tantost a sa maisnie va
Si commande la table a metre
Cil ki s'en durent entremetre
Metent tables napes estendent
Li keu as viandes entendent
Dont il i ot a grant fuison
Oisiaus en rost et venison
Orent assés et poisson fres
Bien fu servis de pleniers mes
Li quens mais molt petit l'emprise
A l'ueure k'il avoit emprise
Pense que s'il ne l'achievoit
Que sa terre perdue avoit
Tant fu pensis ne set que faire
