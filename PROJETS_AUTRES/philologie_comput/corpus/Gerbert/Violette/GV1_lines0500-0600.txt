De penser ne se pot refaire
La vielle qui maistresse fu
Orïant sist dalés le fu
Laide et oscure avoit la chiere
Molt estoit desloiaus sorchiere
Gondree avoit la vielle a non
Fille ert Gontacle le larron
Si l'ot d'une fausse
Qui maint meschief fist de s'eskine
Por chou di jou tels est m'entente
De pute rachine pute ente
.ii. enfans ot qu'ele ot mordris
Qu'engenres avoit dans Baudris
Uns moignes de la Carité
Que le avoit de l'ordene jeté
Plus savoit la vielle d'engien
Qu'entre Tessale ne Brangien
Ne sorent onques che m'est vis
Le conte a regarde el vis
Morne le voit et trespensé
En son corage a pourpensé
Que c'estoit pour sa damoisiele
Lors dist miels velt estre mesiele
Que li quens n'en ait son plaisir
Car nule rien tant ne desir
Dist la vielle com mal afaire
Des or men porrai bien refaire
A itant l'a laissié ester
Si ont fait les napes oster
L'aige donnent lor mains laverent
Le vin donnent puis si leverent
Si sont monte en hait as estres
Si s'apoierent as feniestres
Et la vielle s'en vait au conte
Ki de chief en chies li aconte
L'amour qu'il avoit a sa dame
Et dist li quens je vous jur m'ame
Se vous mi volïés aidier
Que ja ne sariés soushaidier
Que je ne vous fesisse avoir
Robes et chevals et avoir
Que pour lui sui jou cha venus
Grans maus me seroit avenus
Se jou de li mes voloirs n'ai
Que toute ma terre mise ai
Que j'en ferai ma volenté
Or vous requier par amisté
Que tant faites qu'en soie en aise
Sire dist la vielle pugnaise
Puis que vo terre mise avés
Se vraies ensaignes savés
Dire de li poroit valoir
Dont aroie tout mon voloir
Dist li quens s'ensaignes aport
Arivés serai a boin port
Et dist la vielle oïl molt bien
A dire vous sarai tel rien
Sachiés ains mïedi demain
Que tout arés en vostre main
Et a court serés bien creüs
Et vostre pris ert acreüs
Mais or alés hui mais dormir
Ne vous couvient de rien cremir
A tant lor uinrent doi sergant
Chascuns tenoit .i. cerge ardant
Le conte menerent couchier
En .i. lit dont li drap sont chier
Et si chevalier ensus jurent
Qui molt bien aficent et jurent
K'il volroient que la puciele
Seüst bien de fi ia queriele
Por coi lor sire estoit illuec
De sa terre seroit senuec
Et la vielle vient a sa dame
Ki li porcache molt grant blasme
Ens en sa chambre l'a menee
Couvertement s'est dementee
De son lit faire s'afaita
Et avant elle son lit fait a
Sa dame apiele si le couche
Nue en chemisë en la couche
C'onques en trestoute sa vie
La biele blonde l'escavie
Ne volt de mostrer sa char nue
La vielle en est au lit venue
Puis li a dit dame j'esgart
Une chose se Dex me gart
Dont je sui molt esmervillie
C'onques ne vous vi despoillie
Et si vous ai .vii. ans gardee
Molt vous ai soovent esgardee
Quant vo chemise ne sachiés
Maistre fait elle bien sachiés
Passé a .vii. ans et demi
Que par le defois mon ami
Le fai que j'ai sour moi .i. saing
Que jou a nul homme n'ensaing
Ke jou a nul homme n'ensaing
Ne nus nel set fors mes amis
