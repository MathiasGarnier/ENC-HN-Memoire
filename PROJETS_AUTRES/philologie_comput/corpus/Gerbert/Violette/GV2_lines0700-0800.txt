Li quex doit gaaignié avoir
Lors fu Girars a cort mandéz
Il vint n'est pas contremandéz
Ensemble li ot .C. donziaus
Filz de hauz homes genz et biauz
Qui tuit furent de son lignage
Mout fu Gerars de grant parage
Bien son vestu li jovencel
Chascun ot en son chief chapel
De roses et de fleurs diverses
Par mi les rues ot granz presses
Des genz qui esgarder les vinrent
He Dex con tres bien lor avinrent
A venir doi i doi ensemble
Gerars chanta si com moi semble
Ceste chançon par devant touz
Dont clers et hauz estoit li tons
Et chascuns d'aus respondu a
En jor a la bele qui mon cuer a
Tout ausi sont a cort venu
N'i ot ne joviene chenu
Qui ne les esgart a merveille
Desur une coute vermeille
Estoit li rois assis touz seus
Environ lui fu ses conseus
Quant li fois vit Gerart venir
Et si cointemant maintenir
Bien li fist et miauz li pleust
Se Gerars desraignié eüst
A tant s'asïent li baron
Par la sale tout environ
Et li cuens Lisïarz se drece
Tout droit devant lo roi s'adrece
Puis a dit touz sens enparlier
Or oiéz seignor chivalier
Vous savéz bien de fi sanz faille
Que l'autr'ier feïsme fermaille
Entre moi et l'enfant Girart
Enfes est mes petit sout d'art
Quant en feme tant se fioit
Que toute sa terre i metoit
Or puet a perceuoir s'amour
Face mander senz nul demour
S'amie et je li proverai
Se je desraigne averai
Et si porréz de fi savoir
Se je di ou mençonge ou voir
Li rois respont il dit assez
Lors est Girarz avant passéz
Puis dit au roi sire je veu
Que je i ferai .i. mien neveu
Sor .i. cheval mont tost aler
Maintenant l'on feit apeler
Cil monte si se met en voie
La ou Gerars li biauz l'envoie
Tant erra qu'il vint a Nevers
Touz estoit de suors couvers
Li chevaus tant ot eü chaut
Mes au messaige pas ne chaut
Il descent son cheval comende
C'on li tenist aprés demande
Sa dame on li a enseignié
Cele qui bien fu enseignié
Saut sus quant oït le messaige
Qui mout esfoit cortoise et saige
Li cuers li saut de joie ou ventre
La chambre ouri en la sale entre
Et salua le mesaigier
Puis demanda sanz atargier
Coment Gerars li biaus le fait
Qui joie et bone auenture ait
Dame vous salue por moi
Et nous mande foi que vous doi
Que a lui vaiguiéz sanz demeure
A foi ce soit a la bone aventure
Quar de l'aler sui mout haitie
Lors a sa maisnie coitie
Et maintenant haste son oire
Quar a Boni qui siet sur Loire
Voudra gesir ancor anuit
Cui quil griet ne cui quil anuit
Li sergent oiënt son comment
N'i a celui qui ne demant
S'on amis son frain et sa sele
Orïaus monte la pucele
Et .iii. chivaliers viauz d'aaige
La pucele qui mout fu saige
Ist de Nevers senz arester
Ne vous vueil pas si aconter
Son aparoil ne ses conrois
Quar ça avant assez l'orois
Tant ont erré au lonc dou jor
Senz pendre repos ne sejor
A Boni vindrent au serain
Le soir i jurent mes au main
Vers Maleüm se racheminent
D'errer et desploitier ne finent
Tant qu'il sont venu en la ville
