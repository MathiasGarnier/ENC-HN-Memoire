Tant k'il sont venu en la vile
Tout droit par devant la navile
Ont pris cele nuit lor ostel
El chastiel n'ot si bon ne tel
Con la puciele tint la nuit
Or doinst Dex k'il ne li anuit
Apriés souper s'en vont couchier
N'ai ore cure de nonchier
Lor richoises ne lor delis
Mais tant dormirent en lor lis
Que del jor virent le clarté
Que del lever se sont hasté
Les .ii. pucieles Orïaut
Ont pris maintenant .i. blïaut
Lor damoisiele ont esvilli
Si l'ont molt bien apparillie
A son col ont mise une afice
Ensi com li contes m'afice
Les pieres valoient Plaisenche
Che fu la roïne Flourenche
Qui empereres fu de Romme
Qui l'a au col chou est la somme
Ja par homme n'ert vergondee
Lonc tans ot l'afiche gardee
Une soie ante Margherite
Qui roïne fu de Hongrie
L'avoit envoie Eurïaut
Tres par deseure le blïaut
A çaint .i. centuriel de soie
En quel onques liu que je soie
Oseroie dire pour voir
Que n'esligast de son avoir
Le tissu li quens de Toulouse
En la chainture ot tes jagonse
Tel rubin et tele esmeraude
Rollans l'envoia la biele Aude
Quant il ala en Rainschevaus
La ou senti les grans travaus
El chief ot .i. chapiel apieres
Qui precïeuses sont et chieres
.I. mantiel d'ermine a son col
Plus vers que n'est fuelle de col
A flouretes dor eslevees
Qui molt bien estoient ouvrees
K'il ot en chascune flourete
Atachie une campenete
Dedens si que riens n'i paroit
Et si tres douchement sonnoit
Quant el mantel feroit li vens
Si vous di bien par tel couvens
Harpe ne vïele ne roche
Ne rendent pas si douche note
Con les escaletes d'argent
Quant atornee fu si gent
Molt prisoient son vestement
Mais je vous di outreement
Que tant prisoient sa biauté
Que son atour ont mesconté
Tant estoit plaisans et bien faite
Si est drois que mes cuers s'afaite
A faire une descrisïon
De son cors et de sa fachon
Gente fu de cors et adroite
Par flans delie et estroite
Hance ot basse sous la chainture
Et molt fu de biele estature
Cief ot crespé luisant et sor
De coulour resambloient d'or
Front ot blanc com voirre poli
Et d'itant as gens abieli
Qu'ele avoit les sorcius brunés
Les iex avoit et clers et nes
Le nes avoit lonc et traitiç
Gaïte qui fu femme Atis
Polisena ne dame Helainne
Dydo la roïne n'Ismaine
N'orent pas la dime biauté
La rose qui naist en esté
Quant s'aoeure la matinee
N'est pas si bien enluminee
Com ele ot la bouche et la fache
N'ai talent qu'entendre vous fache
Chose qui ne doit estre voire
Plus blanc que argent ne yvoire
Ot la fache entre le vermel
Mais d'une chose m'esmervel
Qu'ele ot plus blanc col et poitrine
Que flour de lis ne flour d'espine
Blanches mains ot et bien fais bras
L'amie Carados Briebras
Ne fu onques si bien seans
Si n'avoit pas plus de .xu. ans
Mais ses valours ne ses bontés
Ses hounours ne ses simpletés
Ne vous aroie hui devisees
Mameletes ot haut levees
Ki nouvielement li poignoient
