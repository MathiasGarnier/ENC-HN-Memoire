
Le semont que il chant encore
Ceste chançonete a querole
Ne li chaut qui en ait evie
J'ai amors feit a mon gré 
Miauz en vaudra ma vie
Miauz en doit valoir sans mentir
Quar je m'os tres bien aatir
Que j'ai amie la plus belle
Qui soit dame ne damoiselle
La plus saige et la plus cortoise
Qui soit entre Nivese et Pontoise
Et si oseroie prover
C'on ne poroit mie trover
Fame qui miaust de li amast
Je ne sui mie en mer sanz mast
Cil est sans mast qui est amis
Qui en tel leu a son cuer mis
Qui ne sest se on l'aime point
Je di que cil est en tel point
Con mariniers qui est en mer
Qui ne set cuidier ne esmer
En quel leu puist venir a port
Quant il n'a mast qui son tref port
Ne governal qui li ajut
Ansi sont li amant decut
Qui aiment s'il ne sont amé
Cil ont en gravele semé
Ou semance ne puet rependre
Mais or vous puis pour voir aprendre
Ne sui pas cil j'os dire bien
Que plus m'aime que nulle rienz
Cele de cui me sui ventéz
Qui tant a sens et leautéz
Pour ce que il m'en sovient ore
De li chanterai je encore
Ceste chançon pas ne lairai
Et n'ai je droit qui m'anvoise
Quant la plus bele amie ai
Quant li chevaliers ot chanté
Et li baron l'ont escouté
Tex loi qui en ot envie
De son solaz et de sa vie
Et por ce que il se deduit
En n'avoit en la cort plus d'uit
Cu'il annuie tant et grieve
Pour pou que li cuers ne leur creve
Mes sur touz poise Lesïart
Qui mout fu fel et de male art
Plus ot en lui home felon
Qu'il n'ot el conte Ganelon
Lons fu et durz ossuz et maigres
Et mout estoit ardis et aigres
Cuens fu et sires de Forois
As chivaliers a dit Or ois
De cest vassel come il s'envoise
Mout a hui demené grant noise
Et mout estoit ardis et aigres
Mes elle tant ne l'aime mie
Con il a dit je oi desroi
Et si ne doit peser lou roi
Je meterai toute ma terre
Contre la soe se requerre
Me loist s'aime ainz .viii. jorz
Por tant que miens soit li sejorz
Et par si c'on ne li voist dire
Que touz mes bons sanz contredire
Ferai de li de ce me vant
A cest mot est sailliz avant
Li vassaus qui tres bien afie
Que tant en s'aime se fie
Que sa terre i vaut contre metre
Ne vous de entremetre
Ce dist li rois laissiés ester
Tost poroit a chascun coster
Mes Lysïarz s'afiche bien
Qu'il ne laira por nule rien
Qu'il ne face la gaigeüre
Li rois s'afiche bien et jure
Que cil ne vient de ce a chief
Tost li tornera a meschief
Dist li rois Lisïarz amis
En fole oevre nous estes mis
Qui nons vantéz d'autrui honir
Sur vous deit li maus revenir
Si ert a bon droit s'il i revient
Nous voions que sovant avient
Que cil qui maut homme autrui
Que li maus en revient sur lui
Certes se vous m'en creüssiéz
Ja de ce ne vous melissiéz
Avoi sire ce dist Girarz
Puis que mes sires Lisïarz
Viaut gagier por moi ne remaigne
Ainz auroit conquisé Alemaigne
Mien escïant par son escu
Qu'il meüst de cest plait vencu
Mes or laissons le ramponer
Chascuns coment ploige doner
Lors fu feite la gaigeüre
Chascuns requiert la plegeüre