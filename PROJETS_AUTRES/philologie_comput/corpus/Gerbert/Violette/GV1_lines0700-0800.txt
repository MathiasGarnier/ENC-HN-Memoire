Li ques gaaignié dut avoir
Lors fu Gerars a court mandés
Il vint n'est pas contremandés
Ensamble od lui .c. damoisiaus
Fius de haus hommes jens et biaus
Qui tout furent de son linage
Molt fu Gerars de grant parage
Bien sont vestu li jovenenchiel
Chascuns ot en son chief chapiel
De roses et de flors nouvieles
Par mi les rues ot grans presses
Des gens qui resgarder les vint
E Dex com il biel lor avint
A venir .ii. et .ii. ensamble
Gerart cante si com moi samble
Ceste chançon par devant tous
Dont clers et haus estoit li tons
Et chascuns d'iaus respondu a
Ensi va ki bien aimme ensi va
Tout ensi sont a court venu
N'i a ne jovent ne quenu
Qui ne les esgart a merveille
De sour une coute vermelle
Fu li rois Loëys tous seus
Environ lui fu ses conseus
Quant li rois vit Gerart venir
Et si bielement maintenir
Bien li fist et miels li pleüst
Se Gerars gaegnié eüst
A tant s'asïent li baron
Par la sale tout environ
Et li quens Lisïars se dreche
Tout droit devant le roi s'adreche
Puis a dit tout sans amparlier
Or oiés signour chevalier
Vous savés bien de fi sans faille
Que l'autri'er fesimes fremaille
Entre moi et l'enfant Gerart
Enfes est molt set petit d'art
Qui en femme tant se fioit
Que toute sa terre i metoit
Or puet aperchevoir s'amour
Fache mander sans nul demour
S'amie et jou li prouverai
Que jou desraisnié averai
Li rois li dist il dist assés
Lors est Gerars avant passés
Et dist au roi Sire je veu
Que gi ferai .i. mien neveu
Sour son cheval molt tost. aler:
Maintenant le fait apieler
Cil monte et se met a la voie
La ou Gerars li biaus l'envoie
Tant erra k'il vint a Nevers
Tous estoit de suour couvers
Li chevaus tant ot eüt caut
Mais au messagier pas ne caut
Ains descent sõ cheval commande
C'on li tenist apriés demande
Sa dame on li a ensaignie
Cele qui bien fu ensaignie
Saut sus quant oï le message
Qui molt estoit cortoise et sage
Li cuers li saut de joie el ventre
La cambre ouvri en la sale entre
Et salua le messagier
Puis demande sans atargier
Comment Gerars li biaus le fait
Qui joie et bonne aventure ait
Dame il vous salue par moi
Et vous mande foi que vous doi
Que a lui venés sans demoure
A foi che soit a la bonne oure
Que de l'aler sui molt haitie
Lors a sa maisnie coitie
Et maintenant haste son oirre
Que a Bouni qui siet sour Loirre
Volra jesir encor anuit
Cui que soit grief ne cui c'anuit
Li serghant oënt son commant
N'i a chelui qui ne demant
S'on a mis son frain et sa siele
Orïaus monte la puciele
Desour .i. bauchant palefroi
Les li le messagier Joifroi
Qui molt le haste de grant painne
Orïaus .ii. pucieles mainne
Et trois chevaliers viels d'eage
La puciele ki molt fu sage
Ist de Nevers sans arester
Ne vous voel pas chi aconter
Son appareil ne ses conrois
Mais chi avant assés l'orois
Tant chevalcha au jonc dou jours
Sans prendre repos ne sejour
C'a Bonni vinrent au sierain
La nuit i jurent mais al main
Vers Meleüm se racheminent
D'esrer et d'esploitier ne finent
Tant k'il sont venu en la vile