Suer fu l'evesque de Nicole
Contesse estoit de Besancon
Lors comence ceste chançon
Sanz felonie et sans orgueil
Aléz belemant que d'amer me dueil
Aprés celi une chanta
Qui clere nois et bon chant a
Ele i ert duchesse de borgoigne
Son ami par le doi anpoigne
Puis li a dit amis chantéz
Aléz belemant et seri
se vous m'améz
Quant celle ot sa chançon finee
une pucele mout sennee
Qui suers fu le conte de Blois
Vairs ot les iaislz et le crins blois
Desduisanz fu et envoisiee
Ceste chancon a comenciee
Quar le cuer ot joli et gai
Ja ne me marïerai mes par amors amerai
La damoiselle de Chouchi
Cui Dex honeurt par sa merci
Qui mout i ert avenans et belle
A dist ceste chancon novele
Quar elle amoit bien par amors
Seulete men vois a mon ami
S'ai grant paor
La chastelaine de Nïort
Con apeloit Elïenort
Mout estoit cointe une brunete
Dist en haut ceste chançonete
Qu'ele n'estoit mie esperdue
Aprenéz a valoir maris
ou vous m'avez perdue.
Une dame de Normendie
Qui d'amors estoit enhardie
Conmencié ot novelemant
Si amoit si tres duremant
Qu'ele ne savoit de li roi
Ou disoit que c'estoit le roi
Si sen feisoit asséz plus cointe
De ce que ele estoit s'acointe
Lors chante et met son chant en moi
Ja ne lairai por mon mari nel die
Que mes amis n'ait un penser de moi
Quant il orent asséz deduit
Par la sale se taisent tuit
Li uns prist l'autre par le doi
Si s'arangerent doi et doi
Et li rois se drece en estant
Par la sale s'en va notant
Puis apela .i. damoisel
Qui sur sen point tint .i. oisel
Müéz estoit de tierce mue
Touz li sans fremist et remue
La dame quant elle le voit
Tant de biauté en lui avoit.
En chief en cors en braz en mains
Mes au cor estoit ce del mains
Quar ainsi com il m'est eins
I l'ot miauz coloré le ius
Que n'est la rose ou tans de mai
Mes d'une chose molt m'esmai
Que il n'anuit de l'escouter
Que ne poroie hui mais conter
Sa biauté ne son hardemant
Et si vous di outreiemant
Que c'estoit touz li meuz chantanz
C'onques nuns hom fust a son tanps
Grant terre avoit et bele amie
Mes el n'estoit a la cort mie
Li vassaus ot Girart a non
Qui mout estoit de grant renon
Et por ce qu'il chantoit si bien
Li a prié sur toute rient
La chastelaine de Dijon
Qu'il die un vers d'une chançon
Et il dit Dame volentiers
Ja de ce ne serai estiers
Que ne die vostre plaisir
Et si ne men vueil pas tenir
Lors chante a haute vois serie
Quant bele dame et fine amors me prie
En ço ferai chançon cointe et jolie
Ne ja ne quier que meus mot en die
Car onques nes amai
Ne ja les amerai
Et qui les aimmé bien
Sai qu'il feit cruel folie
Quavïeus sont et plain de felonie
Dont autre si son chant define
Mes amors qui onques ne fine