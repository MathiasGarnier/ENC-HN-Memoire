Vous esteront tout pardoné
Et par confession lavé
Avec la bone repentanche
Et avec faire penitanche
Dont serez quites de toz maus
Ha biaus sire fait Perchevaus
Ovrez vostre guichet arriere
Je voi une si grant lumiere
Laiens luire dedens cel estre
due molt i fait glorieus estre
Car chascuri voi de joie rire
Li preudom li respont sanz ire
Vassal fait il plus n'en verrez
Devant che que cha revenrez
Mais tres bien porroit avenir
Se vous cha poez revenir
Que nostre joie verrez toute
Et du Graal sanz nule doute
Sarez la verité certaine
Et de la Lance por coi saine
Dont tant avez eü travaus
Ha dols sire fait Perchevaus
Or me dites se ja m'espee
Sera refaite ne soldee
Li preudom li respont Oïl
Cil qui le fist set le peril
Par coi ele est brisie et fraite
Portez li si sera refaite
Nus autres n'en venroit a chief
Li preudom li dist de rechief
Atent un poi iluec estoi
Et je revenrai tost a toi
Tel chose te donrai par tans
Dont mieus t'ert n'en soies doutans
Car j'ai de toi molt grant pité
Dont s'en va n'a pas aresté
Mais molt tost revint a le porte
Et avec lui un brief aporte
Petit roont tot a compas
Il samble bien qu'en es le pas
En eüst liute esté la letre
Mais qui s'en volsist entremetre
Del lire et en sosfrist ahan
Que d'ui en cest jor en un an
N'aroit il pas contruit le brief
Et si en sont li mot molt brief
Li preudom vint que plus n'atent
Et a Percheval le brief tent
Vassal dist il soiez toz fis
Que ja ne serez desconfis
Par anemi ne decheüs
Ne nus hom tant soit desceüs
Ne fors du sens s'il a le brief
Estendu par desor son chief
Que tantost ne soit en son sens
Mais gardez que par nul assens
Ne soit portez en liu malvais
Vassal tu ne sez ou tu vais
Tu vas querant chose tant sainte
Que ja par home n'iert atainte
S'il n'est justes de toz pechiez
Et tu en es molt entechiez
Si te dirai en bone foi
Que s'en toi avoit tant de foi
Corne est uns petis grains de sel
Que tu porroies un et el
Savoir et faire tot sans force
Mais li malvais de nient s'esforce
Qu'il quide a le joie celestre
Venir par la joie terrestre
Ne por grant pris ne por proece
Por hardement ne por richece
Nenil ce ne puet avenir
Qu'il puist a la gloire venir
Que nous arons al jugement
Perchevaus tout apertement
A veü Paradis terrestre
De cestui arons le celestre
La ou la gloire est si tres grans
Bien doit estre chascuns en grans
De conquerre la joie fine
Qui tos tans dure et nient ne fine
Va t'ent tu n'en saras plus ore
Mais aies le brief en memore
Que j'ai doné a toi amis
A tant est el repairier mis
Quant Perchevaus escouté ot
Ce que li preudom dit li ot
En sa main tint le brief roont
Une pieche deschire et ront
De sa cote a armer de soie
Dist Perchevaus Ou que je soie
De chi partis le penderai
A mon col plus n'atenderai
Si come il dist fist erranment
Puis a repris isnelement
Les pieces de sa bone espee
Chascune a el fuerre boutee
Le chief de son cheval retorne
A tant s'en part d'errer s'atorne