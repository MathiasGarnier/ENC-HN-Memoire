Et li serpens se joint et clot
Et trestoz s'est mis en un flot
Sor les deus piez derrier s'afiche
Si fort qu'en un marbre les fiche
Durement se lance et esqueut
Et Perchevaus par ire esqueut
La hache et par dedens la goule
Desi as entrailles li coule
Qu'il entama la bouelee
Del cors li vole une fumee
Vermeille come fus espris
Perchevaus a son escu pris
Ou li serpens avoit boutez
Ses piez et il li a ostez
Par le guiche a son col le pent
Le cop esgarde du serpent
Quant la pucele et sa gens voit
Que Perchevaus ocis avoit
Les deus serpens grans et hideus
En joie est repairiez li doels
Qu'il avoient si grant mené
Son cheval li ont amené
Puis est montez si s'en torna
En la porte entre si trova
Le seignor de cele maison
Bel le salue en sa raison
Perchevaus a loi d'ome sage
Quar molt le voit de grant eage
Deus vos sait fait Perchevaus sire
Quant cil l'entent forment s'aïre
Qui de vielleche fu chenus
Si dist Mal soiez vous venus
Je sai molt bien que vous volez
Estes vous çaiens avolez
Qui cha dedens estes entrez
Dist Perchevaus Ains ai outrez
Les deus serpens grans et crestus
Tant me sui a aus combatus
Que je les ai ansdeus ocis
Deus en ait graces et merchis
Or m'ensaigniez sanz atargier
Le fevre qui soloit forgier
Dist cil Qu'en avez vous a faire
M'espee li covient refaire
Dist Perchevaus se Dieus me saut
Quant cil l'oï en estant salt
Toz fremist et mue son sanc
L'espee choisist a son flanc
Que il meïsmes avoit faite
Si sot bien ou ele estoit fraite
Vassal fait il par grant pechié
Avez vostre brant pechoié
Que je fis passé a mains dis
A le porte de Paradis
Le brisastes tres bien le voi
Mais sachiés refaire le doi
Ou ja refaite ne sera
A tant un guichet desferma
Puis a dit Vassal descendez
Et vostre espee me rendez
Si rajoindrai chascune piece
N'avra mais garde que depieche
Por cop c'on en doie ferir
A preudome doit asferir
L'espee ce sachiés de voir
Ne nus coars nel doit avoir
Perchevaus l'ot plus n'i atent
S'espee desçaint si li tent
Et cil qui n'estoit mie fols
Sosfle le fu a deus grans fals
Qui onques nul jor ne fina
Les pieces prist et affina
Si l'a reforgie si bien
Que onques n'i parut de rien
Que ele eiist este brisiee
L'espee qui tant fu prisiee
Bien brunist et refait la letre
Puis li fait el fuerre remetre
Si dist Vassal or vous weil dire
C'on vous doit al meillor eslire
Qui soit el monde bien le sai
En maint grant perilleus assai
Avez por le Graal esté
Et maint yver et maint esté
Et esterez je quit encore
Mais tant vous puis je bien dire ore
Que je ne porrai gaires vivre
A cest mot l'espee li livre
Perchevaus le çaint congié prent
Puis est montez sa voie emprent
Le pont et le porte repasse
Et me damoisele Escolasse
Et sa gent encontre lui vienent
Et quanqu'il puent le detienent
Mais n'en puent a chief venir
Que il le puissent detenir
Ainz s'en part et il le convoient
Et a un grant chemin l'avoient
Perchevaus a itant s'em part
Et la pucele s'en depart