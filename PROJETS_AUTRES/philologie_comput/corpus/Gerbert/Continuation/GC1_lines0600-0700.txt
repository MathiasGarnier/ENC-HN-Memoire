Cil mez laiens a non le Lac
Qui manoirs fu au roi Frolac
Alons sozper car tans en est
Lors vont laver que tot fu prest
Puis vont sozper al dois plus haut
Cele nuit fu se Dieus me salt
Perchevaus servis a plaisir
Aprés mengier se vont jesir
Perchevaus ot lit cointe et riche
Onques a conte ne a prinche
Ne vi plus plaisant ne plus noble
De deus dras de Costantinoble
Estoit la colche a chascun cor
Pendoit une eschalete d'or
Qui sonoit si tres dolcement
Et s'acordoit si simplement
Que ce samble une melodie
Il n'est hom tant ait maladie
S'il est sor le colche colchiez
Que ja puis li doeille li chiés
Perchevaus ens el lit se coulche
Molt fu bele et riche la colche
Et la pucele li conseille
Molt belement ens en l'oreille
Que se il aime son delit
Od lui se couchera el lit
Car molt bien deservi l'avoit
Perchevaus si gente le voit
Que il ne se set conseillier
Ou d'escondire ou otroier
Li cors li fremist et li membre
Et de la queste li ramembre
Del Graal que il a enquis
Par foi fait il or sui je pris
Quant je voi pucele si jente
Qui son deduit m'offre et presente
Et je ne l'os mie rechoivre
Je quit qu'ele me velt dechoivre
Ou je quit qu'ele est costumiere
De proier chevaliers premiere
A moi ne l'a pas comenchié
Mais bien doit redouter pechié
Li hom et en fais et en dis
Qui conquerre velt Paradis
A cest mot Perchevaus fremist
La damoisele a raison mist
Bêle dist il de tel mestier
N'ai jou ore mie mestier
Ne je voir ne vous refus mie
Se por che non ma dolce amie
Que trop feroie grant pechié
Se je avoie despechié
Vo pucelage ne le mien
Ma dolce amie or sachiez bien
Que onques n'oi jor de ma vie
De nul si fait deduit envie
Ne je ne sai a coi ce monte
La pucele ot vergoigne et honte
Puis dist Sire se Dieus me voie
Sachiez que dit le vous avoie
Por acomplir vo volenté
Quant je vous voi entalenté
Del ju lessier c'ai dit a vous
Ausi bel m'en est corne vous
A tant s'en part plus n'en parla
En sa chambre couchier ala
Et Perchevaus torne et retorne
Au Graal son pensé atorne
A che a tout son pensé mis
En cel pensé s'est endormis
Desci al jor qu'il ajorna
Que la gaite le jor corna
Perchevaus maintenant se lieve
Car li demorers molt li grieve
La pucele a son lever fu
Vestue d'un riche bosfu
Molt li prie de demorer
Car molt le volroit honorer
Se son serviche voloit prendre
Perchevaus ne valt plus atendre
Por proiere ne por pramesse
La pucele por oïr messe
L'a mené a une chapele
Qui molt estoit et riche et bele
On lor a dit de Nostre Dame
Qui sor toutes autres est jame
Apres la messe sanz targier
Li fait aporter a mengier
Un chapon a le salse en rost
Aprés mengier s'arma molt tost
Perchevaus puis a trait l'espee
Qui fu brisiee et tronchonnee
Puis est montez sanz demorance
Son escu a pris et sa lance
La pucele por convoier
Et por al chemin ravoier
Rest montee et sa gent od li
A Percheval molt abeli
Ce qu'il vit une hache pendre
A un croc s'est alez le prendre
