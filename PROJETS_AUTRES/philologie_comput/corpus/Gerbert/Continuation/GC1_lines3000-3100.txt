Molt fu lie la damoisele
Quant Perchevaus delivrez fu
Lors montent chascuns prent l'escu
Qui sont quassé n'ont plus targié
Li uns prent a l'autre congié
Mais Mordrés ainçois fïancha
D'aler a cort Tant chevalcha
Perchevaus qui sa suer en maine
Tant ont erré cele semaine
Qu'il ont le Chastel as Puceles
Veü ou tant a de torelles
Et li mur estoient de marbre
Plus vert que n'est la fueille en l'arbre
El mois de mai jel vous tesmoing
Perchevaus qui le vit de loing
Sot bien que c'estoit li chastiaus
La ou pendoit li grans martiaus
D'acier a la table de coivre
Molt se sot tres bien aperchoivre
Qu'autre fois esté i avoit
Ya tantost con le chaslel voit
Si se haste sans atargier
Car laiens voira hebergier
S'il puet et sa suer avec lui
Tant chevalcherent ambedui
Que il sont venu au chastel
Perchevaus a pris le martel
Si fiert deus cops desor la table
Et maintenant sanz nule fable
Vint as crestiaus d'une torele
Une dame et une pucele
Vestues de deus chainses blans
Mais ne sont mie d'un samblans
L'une est joine l'autre d'eage
Li aisnee est dame molt sage
Et sachiez que bien le dut estre
Qui bien vous conteroit son estre
Vous diriiez trestot por voir
Que molt doit bien grans sens avoir
Molt par estoit et bele et gente
Plus est blanche que flors en ente
Sa vesteüre et toz ses cors
Percheval voient qui defors
Estoit et sa suer avec lui
Dist la pucele Grant anui
Nous avez fait sire vassaus
Nous volez vous par vos assaus
Chaiens ocirre et tormenter
Onques mais ce vous puis conter
N'i vint chevaliers c'une fois
Puis qu'il ot oï no defois
Et vous i estes revenus
Ch'avez fait c'onques ne fist nus
Qui passé avez no comant
Dist Perchevaus Je vous demant
L'ostel hui mais par carité
La vielle dame a escouté
Percheval qui molt belement
Prie Tostel et dolcement
Li respont la dame d'eage
Biaus amis dont nous faites sage
Qui vous estes sanz atargier
Et je vous ferai hebergier
Mais ançois voirai je savoir
Le vostre non trestot de voir
Et de vostre pere ensement
Perchevaus respont erranment
Dame fait Perchevaus oez
De ce que vous me demandez
Vous dirai quanques j'en sarai
Puis que par tant l'ostel arai
Dame j'ai a non Perchevaus
Mes pere ot non Gales li Caus
Itant m'en dist li Rois Pescheres
Mais il me dist que si pecheres
Estoie que riens ne saroie
Du Graal devant que j'aroie
L'osque de l'espee soldee
Mainte dolereuse soldee
En ai eüe puis se di
Mon non dolce dame vous di
Et si vous ai dit le mon pere
Mais onques ne soi le ma mere
Car n'estoie mie si sages
Ainz estoie sos et salvages
Si ne l'apeloie fors mere
Tandis que je avec li ere
Et ele m'apeloit biaus fieus
Dolce dame si m'ait Dieus
La verité vous en ai dite
Et ma suer estoit si petite
Quant ma mere morut por voir
C'onques ne puet son non savoir
N'ainc ma mere ne l'oï dire
Tant estoit plaine de martyre
Por che que fu desiretee
Onques nului ne fu contee
Qui ele fu ne de quel terre
N'onques nel sorent tant enquerre
Serjans qu'ele onques puis eüst
Que rien par li savoir peüst