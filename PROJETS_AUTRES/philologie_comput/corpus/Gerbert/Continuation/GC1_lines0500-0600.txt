Dont devant estiens soffraitoz
Or nous avez secorus toz
Et quant vous al premier i fustes
Et le Graal veü eüstes
Et la Lance qui si sainoit
Sire quanques senefioit
La verité tout seüssiez
S'adont demandé l'eüssiez
Et li riches rois fust garis
De sa plaie qui est maris
Soventes fois mais encor quide
Que vostre paine et vostre estuide
Metez sanz metre en non chaloir
Que vous tant peüssiez valoir
Que vous sachiez la verté fine
A tant lor parlemens define
Mais la joie ne fine pas
La damoisele en es le pas
Prent Percheval par le main destre
Si le maine a une fenestre
Por che que il ne li anuit
Por deviser jusque a la nuit
Que li sozpers soit aprestez
Et Perchevaus est acoutez
Et vit le vivier grant et bel
Qui estoit desoz le chastel
Et par dedens vit le manoir
Ou si deliteus fait manoir
Car molt fu li lius delitables
Ains que fuissent mises les tables
Vit Perchevaus qui fu a aise
La flambe d'une grant fornaise
Bleue plus que ne soit azur
Qui naissoit tres par mi un mur
Par le treu d'une cheminee
A cele qui l'ot la menee
Demande coment ce estoit
Que fus tele flambe jetoit
Cele respont Sans decevoir
Vous en dirai sire le voir
Lie et de bone volenté
En orrez ja la verité
Sans atargier et sanz delai
En cel manoir quist en cel lai
Maint uns fevres de grant eage
Uns rois li dona cel manage
Por trois espees qu'il forga
En cel chastel une forge a
La ou les forga totes trois
De l'une fu il si destrois
C'onques en un an ne fina
De forgier tant qu'il la fina
Trenchant et dure et molt bien faite
Et dist que ja ne seroit fraite
Fors par un peril qu'il savoit
Ke nus fors que il ne savoit
Par cel peril seroit brisie
L'espee qui tant est prisie
Ne ja refaite ne seroit
Devant que il le referoit
Et cele flambe qui est perse
Et vers les autres est diverse
Onques puis estainte ne fu
Et si n'i fait on point de fu
Ne cil aine puis ne volt forgier
Qui li donast plain un forgier
D'or fin ne forjast il noient
Que il set bien a escïent
Quant il celi faite ravra
Que molt petit apres vivra
La verité vous en despont
Et sachiez qu'au pié de son pont
A deus serpens enchaanez
Il n'est nus hom de mere nez
S'il velt entrer dedens sa porte
Qui vie ne membre en raporte
Fors sa maisnie qui le sert
Et toz dis sont li huis overt
Or escoutez biaus dois amis
Por coi li serpent i sont mis
Por che que se ja avenoit
Qu'en ceste contree venoit
Alcuns por l'espee refaire
Que li serpent de put afaire
L'ocirroient se il voloit
Laiens entrer s'il ne voloit
Come uns oisiaus de voir sachiés
Ou toz esteroit depechiez
Quant Perchevaus ces mos oï
Molt durement s'en esjoï
Le liu a trové ce li samble
Ou les pieces erent ensamble
Remises de sa bone espee
Si qu'ele ert fors dure et tempree
Lors redemande a la pucele
Dame fait il une novele
Vous demant coment cist chastiaus
Est apelez qui tant est biaus
Molt i fait deliteus esbatre
Sire on l'apele Cothoatre