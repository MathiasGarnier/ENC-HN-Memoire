Les bras lons et roons et plains
Les dois lons et petites mains
Mais de la biauté de son chief
Ne porroie venir a chief
A raconter si con je quit
Plus estoient luisant d'or quit
Li caveil tant estoient sor
Ce sambloient estre fil d'or
Le front ot plus blanc d'une nois
Or ne vous samble mie anois
Se je vous en di verité
Que toute le proprieté
Vous dirai si con je sai mieus
Brunes sorcis ot et vairs oeus
Gros furent et simple et riant
Et bouche vermeille friant
Nez ot bien fait a sozhaidier
Je ne puis savoir ne quidier
Con peüst plus bele trover
Car Nature por esprover
Son sens i mist son pooir tot
La colour le vis sanz redout
Fu mil tans mius enluminee
Que rose en mai la matinee
Li blans est mellés el vermeil
Si bien que toz m'en esmerveil
Nature s'en esmerveilla
Qui a li former traveilla
Voirs est mie ne vous menton
Mais dire puis de son menton
Que ce estoit toz li mieus fais
Qui aine fust par dis ne par fais
La gorge avoit bele et polie
Molt me mellai de grant folie
Quant a li deviser empris
Se j'avoie cent tans apris
N'en diroie pas la moitié
Se j'avoie tant esploitié
Dire vous puis a bone estrine
Que la blanchor de sa proitrine
Puet bien totes autres outrer
Bien fu faite por encontrer
Car ele avoit les mameletes
Dures et un petit grossetes
Et que vaut che hom terrïens
Ne vit onques plus bele riens
Vestue fu de deus samis
L'un vert et vermeil si ot mis
Desus son chief un chapelet
Qui n'estoit mie de bonet
Il estoit molt et buens et biaus
Desus avoit deus lionciaus
La pucele ot non Escolasse
Or sachiez bien qu'en vain se lasse
Qui tot velt de li recorder
Nus ne s'i saroit acorder
A sa biauté toute retraire
Trop convenroit de paine traire
Quant Perchevaus l'a conneüe
Ausi tost corne il l'ot veüe
Si vint vers li por salu rendre
Mais ele ne valt tant atendre
Que il le saluast ançois
Ainz le salue en bel françois
Car assez en avoit apris
Sire fait ele qui em pris
Nous as remis et en richeche
Et jectez de si grant tristreche
Par ta valor par ta bonté
Dont nus ne puet la dignité
Avoir fors vous ce est noiens
Bien soiez vous venus laiens
Si serés vous se jel puis faire
Perchevaus qui de grant asfaire
Estoit li rendi son salu
Dame se je vous ai valu
Dist Perchevaus de nule rien
Si m'ait Dieus ce me plaist bien
Mais je ne sai por coi ce soit
Et neporquant s'il vous plaisoit
Volentiers l'orroie par m'ame
Par mon chief sire fait la dame
Cui on fait bien je m'i acort
Il est bien drois qu'il s'en recort
Et je le doi bien recorder
De coi m'avez fait amender
Sire par Dieu le Salveor
Bien sai chiés le Roi Pescheor
Avez esté et demandé
Du Graal par coi amendé
Somes en si faite maniere
Qu'en cest regne n'avoit riviere
Qui ne fust gaste ne fontaine
Et la terre gaste et soutaine
Or ont lor cors chascune est saine
Et de la Lance por coi saine
Biaus sire quant le demandastes
Tot cest païs en amendastes
Qui est riches et azazez
Et de toz biens i a assez