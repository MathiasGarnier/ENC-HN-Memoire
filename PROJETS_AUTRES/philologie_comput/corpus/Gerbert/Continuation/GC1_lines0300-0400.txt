Par mi le pré grant aleüre
Tant qu'il garde par aventure
Arriere lui mais pas n'i voit
Le clos qu'orains veü avoit
Et si n'avoit pas une archie
Encore sa voie esploitie
Si n'i voit rien fors terre plaine
D'esrer molt durement se paine
Grant aleüre par le pree
Tant que par devant la vespree
Issi fors de la praerie
Terre plaine et gaaignerie
Vit trop bele et bel gaaignage
D'une part sont li laborage
Et li vignoble et les rivieres
Et viles de pluisors manieres
Qui de gent estoient pueplees
Et de grans richeces mueblees
Perchevaus molt s'en esmerveille
Par foi fait il je voi merveille
Dont je doi bien estre esbahis
Hersoir quant ving en cest païs
Vi cest pais gaste et desert
Or le voi de tout bien covert
Tout ensi Perchevaus devise
Devant lui esgarde si vise
Le chief d'une tor quernelee
Deus cenz piez haute et cent fu lee
Dalez un vivier est assise
El chief d'une haute falise
Un baile de mur ot entour
Ou il ot mainte bele tour
Dedens ot mainte bele sale
Je quit que dusques en Tesale
N'avoit chastel mius compassé
Soz le chastel al mien pensé
Avoit vile que si tres noble
N'avoit dusqu'en Constantinoble
Mieus aesie ne plus bele
Une riviere molt isnele
Coroit desoz une navie
Portant que onques en ma vie
N'oï parler d'ausi gaillarde
Perchevaus d'autre part regarde
Vit un manoir dedens le lai
Onques en romans ne en lai
N'oï parler de si plaissant
Perchevaus voit un païsant
Qui blé senme en une couture
Envers lui en vient a droiture
Si li demande molt isnel
Qui sires est de cel chastel
Li païsans li respont Sire
Alez i chascuns vous desire
Molt feront tout de vous grant feste
A tant s'en va plus ne s'areste
Perchevaus le preudome laisse
Et chascuns del chastel s'eslaisse
A faire joie quant le virent
Et tout a rencontre li vinrent
A crois et a porcessions
Et disoient en lor raisons
Sire qui nous avez rendus
Les biens que avïens perdus
Mais tant avez fait et ovré
Que par vous avons recovré
Les oevres et les praeries
Les biens et les gaaigneries
Et trestoz les biens temporaus
A grant joie fu Perchevaus
Menez el chastel hebergier
Ne sambloient mie bregier
Cil qui por lui desarmer vinrent
Molt sont lié cil qui i avinrent
Quant desarmé l'ont bien et bel
Roube vaire cote et mantel
Li aporta une pucele
A vestir qui molt estoit bele
Çainture et almosniere riche
Et fremail d'or dont il s'afiche
A riches pierres de vertu
El roialme le roi Artu
N'avoit plus bel home reniez
De lui quant il fu atornez
Ne qui tant fust hardis ne fors
A tant ist d'une cambre fors
Une dame mais aine nature
Ne fist plus bele creature
Ne plus sage ne mius aprise
Si con li contes le devise
Gente ert de cors simple de vis
Se le biauté vous en devis
Ne vous anuit a escouter
Car a droit le vous wel conter
Grans est et cointe et jovenete
Droite et bien faite un poi crassete
Espaulles bras costez a drois
Les flans a le raison estrois
Les rains largetes par delit
Por mius sosfrir le ju del lit