Li rois le voit molt a grant joie
Ses deus bras al col li envoie
Come cortois et bien apris
Li rois li dist biaus dols amis
Sires soiez de ma maison
Je vous met tout a abandon
Quanques je ai sanz nul dangier
Et des or vous aurai plus chier
Que nul autre qui jamais soit
A tant revient chil a esploit
Qui l'espee avoit aportee
Si l'a prise et envolepee
En un cendal si le remporte
Et Perchevaus se reconforte
Qui parole au Roi Pescheor
Mais molt se tient a pecheor
Quant du Graal ne puet savoir
La verité mais par savoir
Demande al roi molt dolcement
Si li prie hastievement
Del Graal que il porter voit
Ou va ne qui on en seroit
Et de la Lance por coi saine
Li die et si ne li soit paine
Li rois li respont sanz dangier
Amis fait il aprés mengier
Porrez vous tel novele oïr
Qui molt vous fera resjoïr
Mais du Graal ne di je point
Ne de la Lance qu'en cest point
En doiez savoir le secré
N'avez pas bien servi a gré
Celui par cui vous le sarois
Dusque a che que tant fait arois
Que li osque de ceste espee
Qui samble estre a cysel colpee
Soit par vos mains soldee et jointe
Et sachiez tant vous en acointe
Que je ne sai en cest mont home
Qui ja en puist savoir la some
Se vous non mais bien vous gardez
Que par pechié ne le perdez
Et se vous manez en pechié
Por coi aiez Dieu correchie
Confessez vous et repentez
Et de pechié vous departez
Et faites vraie penitance
Et sachiez bien tot sanz doutance
Que se cha poez revenir
Assez tost porroit avenir
Que l'osque porriez asalder
Et lors si porriez demander
Et del Graal et de la Lance
Et sachiez bien tout affiance
Qu'adont savrez la verté fine
Les secrez et l'oevre devine
Perchevaus sozpire et s'apense
Par quel pechié par quel desfense
Que il ne set du Graal l'oevre
Mais li rois plus ne l'en descoeuvre
Fors que tant que il bien savoit
Que li pechiés molt li grevoit
De sa mere qui chaï morte
Al pié del pont devant la porte
Quant il de li se desevra
Et dist devant ce qu'il avra
Cel pechié et autre amende
Ne li seront tot li secré
Del Graal dit et descouvert
Lors ont quatre serjant overt
L'uis d'une chambre si porterent
Le roi couchier li autre osterent
Le table et che qu'a oster fu
Un lit ont fait dalez le fu
Molt riche molt bel et molt gent
Desor un chaalit d'argent
Molt sont li drap et riche et chier
Perchevaus est alez couchier
Quant couchiez fu cil sont espars
Qui colchié sont en pluisors pars
Qu'assez i ot sales et loges
A mie nuit unes orloges
Sonent si cler et si tres haut
Que Perchevaus toz en tresaut
Qui un poi estoit endormis
Son chief a un poi avant mis
Si vit une si grant clarté
Qu'en tot le plus bel jor d'esté
Ne fait mie si cler as chans
Lors a oi uns si dols chans
Que ce li samble gloire fine
Molt li poise que si tost fine
Li chans qui tant fu presscieus
Et biaus et dols et glorieus
De Deu et de sa mere dolce
Perchevaus jus son chief recolce
Si a entendue une vois
Qui li dist en haut par trois fois
Perchevaus a toi sui tramis
Va t'ent demain biaus dols amis
Le manoir querre ou tu fus nez
Et vostre seror assenez
Qui est en main d'estrange gent
Mais molt le servent bel et gent
A Dieu te comant je m'en vois
A tant se departi la vois
Et Perchevaus pensieus remaint
Qui encore avra travail maint
Ainz que le Graal mais revoie
Tart li est que soit mis a voie
Car il n'a cure de lui faindre
Tant que du Graal puist ataindre
L'aventure de chief en chief
A tant recolche jus le chief