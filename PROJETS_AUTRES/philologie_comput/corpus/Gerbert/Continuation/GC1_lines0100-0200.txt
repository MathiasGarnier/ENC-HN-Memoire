Endormis est al chief de pose
Desi al jor dort et repose
Quant il fu jors si s'esveilla
Mais durement se merveilla
Qu'il ne voit sale ne maison
Mais desoz un flori buisson
Se trove en un des plus biaus pres
N'est nus hom tant de sens temprés
Qui le biauté vous devisast
Del pré ja tant ne l'avisast
Une rivere cort par mi
Mais onques par l'ame de mi
N'oïmes parler d'ausi bele
Perchevaus son frain et sa sele
Voit mise forment s'en merveille
Il meïsmes tant se traveille
Qu'il est armez et puis monta
A soi meïsmes raconta
Coment fait il ce que puet estre
Ainc mais a nul home terrestre
N'avint ce croi ce qu'il m'avint
Je fui ersoir bien m'en sovint
Hebergiez par le Salveor
Chiés le riche Roi Pescheor
Et vi le Graal et la Lance
Qui onques de sainier n'estanche
Et si n'i a vainne ne jointe
Et l'espee que j'ai ajointe
Fors l'osque qui est a sauder
De tant i a a amender
Or me sui trovez toz seus chi
Biaus sire Dieus par vo merchi
Car m'asenez a droite voie
Ou le manoir ma mere voie
Perchevaus faisant sa proiere
Vait chevalchant par le rivière
Par mi le pré qui tant ert biaus
Un clos de mur fait a crestiaus
Vit devant lui molt se merveille
La color del mur fu vermeille
L'une moitiez et l'autre blanche
Quant Perchevaus vit la samblanche
Del mur qui estoit mi partis
Bien dist ains qu'il s'en soit partis
Sara s'il puet quels gens il a
Laiens et tant entour ala
Qjae il a trové une porte
Et che Percheval reconforte
Qu'il cuide bien entrer laiens
Mais de l'entrer est il noiens
Car la porte a trovee ferme
Lors hurte et dist c'on li desferme
La porte mais nus ne dist mot
Et neporquant la dedens ot
Une molt grant joie mener
Mainte estive i oï soner
Orguenes et harpes et vïeles
Tant sont les melodies beles
Et tant dolces que Perchevaus
A oublié trestoz les maus
Qu'il ot eüs puis que fu nes
A tant rehuce Cha venez
Ovrez la porte laissiez moi
Laiens veoir vostre esbanoi
Mais nus ne li respont de rien
Par foi fait il or voi je bien
Que mon huçhier ont en despit
Maintenant sans point de respit
Trait le brant d'acier que il porte
Del pomel feri a la porte
Mais al tierc cop que il i done
Si durement esclistre et tone
Qu'il samble que li siecles fine
L'espee qui fu d'acier fine
Li brise en deus pieces par mi
Perchevaus forment se grami
Quant voit s'espee en deus brisiee
Qui molt estoit bone et prisiee
A terre en gisoit une piece
A tant es vous al chief de pieche
A la porte un home venu
Blanc come noif et tot quenu
Le guichet a un poi overt
Percheval vit de fer covert
Si li dist Vassal que volés
Qui si huchiez et apelez
Et a no porte avez hurté
Grans pechiez vous a enorté
Qui a no porte avez huchié
Maint anui vous a porchachié
Anemis qui ce vous fist faire
Vos brans a mestier de refaire
Car je le voi brisié par mi
Set ans entirs et un demi
En avez alongié vo paine
De veoir la Lance qui saine
Ne del Graal sachiez de voir
Ne porrez les secrez savoir
Devant que tant averez fait
Que tout pechié et tot mesfait