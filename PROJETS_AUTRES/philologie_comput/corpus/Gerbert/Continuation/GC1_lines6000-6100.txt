Toute la verité provee
Li dist del basme qu'il aporte
Gornumans molt se reconforte
Quant ot parler de la poison
Molt covoite lor garison
Perchevaus et molt le desirre
Se il vous plaist fait il biaus sire
Faites chi aporter vos fieus
Gornumans qui fu dois et pieus
Fist ses fius en la sale aval
Aporter devant Percheval
En deus grans couches coste a coste
Quant li chevalier ont lor hoste
Veü molt sont esleechié
Mais tant sont navré et blechié
Que chascuns de dolor se pasme
Et Perchevaus a pris son basme
Et en sa palme un poi en met
Des navrez garir s'entremet
En la bouche en a mis chascun
Et sachiez c'ainc n'en i ot un
Tantost qu'a la bouche en adoise
Ne soit plus sains c'uns poissons d'Oise
Qui noe ou en Oise ou en Saine
N'orent plaie qui ne soit saine
Ne sentent dolor ni tristreche
Adont comenche la leeche
Se Dieus fust del ciel avalez
Ne fust il pas plus acolez
S'il se mostrast corporelment
Con Perchevaus fu erranment
De Gornumant et de ses fieus
Perchevaus a pris ses barieus
Les lui les met si les esgarde
Gornumans Percheval regarde
Molt volontiers et bonement
Et parole a lui dolcement
Et si fil avec lui tot quatre
Sire font il por vous esbatre
Sejornerez od nous chaiens
Dist Perchevaus Ce est noiens
Je ne sejorneroie mie
Ains weil a Blancheflor m'amie
Aler qui est vostre germaine
Et se vostre pere m'i mainne
Molt l'en sarai bon gré par m'ame
Car espouser le weil a feme
Se viverai plus chastement
Car li hom qui vit saintement
Et se maintient en neteé
Et garde bien sa chasteé
Et netement sen pucelage
Il fait assez sen avantage
Du siecle est amez et chieris
Et s'en est a l'ame garis
Si con le tesmoigne le prestre
Et por che seignor weil je estre
En chaasté por mieus valoir
Por che ai talent et voloir
De feme prendre ce sachiez
Por fuir les morteus pechiez
Qui l'ame tormente et confont
Neporquant clerc et prestre font
Tel chose que il nous denoient
Por che que apertement voient
Que se n'estoit por lor defois
Sachiés c'on feroit maintes fois
Tel chose que on n'ose faire
Et si sont gent de tel afaire
Qui molt font le religïeus
Et se sont molt luxurïeus
Mais je ne les weil pas reprendre
Por che weil je me feme prendre
Por moi netement contenir
Por garder et por affenir
De pechié Mais sachiez por voir
Que le matin voirai movoir
Dist Gomumans Od vous irai
Et compaignie vous ferai
Et quanques je porrai d'onor
Il n'a chaiens grant ne menor
Qui ne vous serve volentiers
A quanques vous sera mestiers
Perchevaus forment l'en merchie
Atant ont la table drechie
Si se sont assis au digner
Ne vous sai mie deviser
Lor mes ne quanque il ont eü
Quant il ont mengié et beü
Si ont fait les napes oster
Por Percheval plus honorer
Font joie chantent et carolent
De joie et de feste parolent
Entr'aus trestot le jor entier
Et quand ce vient a l'anuitier
Si se sont al souper assis
Il orent mes ou cinc ou sis
De char autretant de poisson
Et quant il fu tans et saison
De dormir et de reposer
Li vallet ne volrent cesser