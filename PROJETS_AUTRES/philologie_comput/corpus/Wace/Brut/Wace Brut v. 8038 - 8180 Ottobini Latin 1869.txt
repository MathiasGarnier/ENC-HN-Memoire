Si tu vols faire ovre durable
Que mult seit bele e covenable
E dunt tuz tens seit mais parole
Fai vener ci la carole
Que geanz firent en Irlande
Une ovre merveilluse e grand
Des pieres en une cerne assises
Les unes sur les autres mises
Les pieres que tels sunt e tantes
Tant heloeges e tant pesantes
Que force de hume ki ore seit
Nule de eles ne portereit
Merlin dist li reis en riant
Desque les pieres peiser tant
Que hume nes puieit remuer
Quis pureit dunc ca aporter
Aussi cum nus en cost regnee
Des pieres freiums grant cherte
Reis dist Merlins dun ne sez tu
Qu'engin surmunte vertu
Bons est force e engin mielz valt
La valt engin u force falt
Engin e art funt mainte chose
Que force comencer nen ose
Engin poet les pieres mover
Par engin les poez aveir
De Aufrike furent aportees
La furent primes compassees
Geiant qui de la les portèrent
En Irlande les aleverent
Mult solent estre saluables
E a malades profitables
La gent les soleient laver
E del eve lur bainz temprer
Cil qui esteient engrute
U d'alcun enfermete greve
Des laveures bainz faiseient
Baignouent sei si garisseient
Pur nule enformete kil sentissent
Altre médicine ne quesisent
Quant li reis e li Bretun l'orent
Que les pieres tele valur orent
Mult furent tuit entalente
E tuit orent grant volente
D'aller aporter la corole
Dunt Merlin faseit tele parole
Uther unt ensemble choisi
E il meismes se puroffri
Qu'en Irlande passereit
A quinze mil armez merreit
Qui as Irreis se cumbatreient
S'il les pieres lur defenderent
Merlin ensemble od euls veit
Ki les pieres enginnereit
Quant Uther out sa gent mande
En Irlande sunt tut sigle
Gillomarus ki esteit reis
Manda sa gent e les Irreis
Les Bretuns prist a manacer
E del pais les volt chascer
E quant il sout qu'il querreient
Que pur les pieres venuz esteient
Asez est ale d'els gabbant
Grant folie alouent querant
Que la veneient pur pieres quere
De ultre mer en aultre terre
Ja une co dist n'i avrunt
Ne ja une n'emporterunt
Légèrement les pout despire
Mais gref furent a descunfire
Tant les despist tant manaca
E tant les quist qui les trova
Sempres se sunt entrevenu
E bien se sunt entreferu
Ireis n'esteient pas bien arme
Ne de cumbatre acustume
Les Bretuns aveient despit
Mais Bretuns les unt descunfist
Li reis s'en est ale fuiant
De vile en vile tresturnant
Quant Bretun furent desarme
E bien se furent repose
Merlin ki ert en la cumpaignie
Les mena tuz en une muntaigne
U la carole esteit asise
As geanz qu'il aveient cunquise
Killomar le munz aveit nun
U la carole esteit en sum
Cil unt les pieres esgardees
Asez les unt avironees
E li uns al autre dist
Ki unkes mais tel ovre vit
Coment sunt ces pieres levees
E cument serrunt remuees
Seignurs dist Merlin asaiez
Si par vertu que vus avez
Purriez ces pieres remuer
E si vus les purrez porter
Cil se sunt as pieres aers
Detres devant e de travers
Bien unt en peint bien unt bute
E bien retrait e bien crolle
Unkes par force a la menur
Ne purent faire prendre un tur
Traez vus dist Merlin en sus
Ja par force ne ferez plus
Ore verrez engin e saveir
Mielz que vertu de cors valeir
Dunc ala avant si s'estut
Entur sei guarda les levres mut
Cum hume qui dist oreisun
Ne sai s'il dist conjureisun
Dunc ad les Bretuns rapellez
Venez dist il avant venez
Ore poez les pieres bailler
A voz nefs porter e chargier
Si cume Merlin enseigna
E si cum il dist e enguina
unt li Bretun les pieres prises
As nefs portees e ens mises
En Engletere les menèrent
A Ambresbire les portèrent
En la champaine illuec de juste
Li reis i vint a pentecuste
Ses evesques e ses abbez
E ses baruns ad tuz mandez
Altre gent i asembla
Feste tint si se corona
Treis jurs tint feste e al quart
Croces dona par grant esquart
A Seintdubric a Kaerlium
E de Everwic a Seintsansun
Ambedui erent de grant clergie
E andui mult de seinte vie
E Merlin les pieres desca
E en lur ordre les releva
Bretun les solent en bretanz
Apeller karole as geanz
Sanhenges unt nun en engleis
Pieres pendues en franceis