Ki velt oïr et velt savoir
De roi en roi et d'oir en oir,
Qui cil furent et dont il vinrent
Qui Engleterre primes tinrent,
Qans rois i a en ordre eu
Qui ançois et qui puis i fu,
Maistre Gasse l'a tranlaté
Qui en conte la vérité.
Si com li livres le devise,
Qant Griu orent Troie conquise
Et escillié tôt le pais
Por la venjance de Pâris
Qui de Gresse ravi Hélaine,
Dont Enéas, à quelque paine,
De la grant ocise escapa.
Un fil avoit qu'il emmena
Que avoit nom Aschanius;
N'avoit ne fil ne fille plus.
Que de procains que de maisnies
Que d'avoir ot vint nès cargies.
Par nier tolia longement;
Maint grant péril, maint grant tourment
Et maint travail li estut traire
Après lonc tans vint en Ytaire;
Itaire estoit dont apelée
La tère ù Rome fu fondée.
N'ert de Rome adont nul cose
Ne ne fu puis de mult grant pose
Enéas ot mult travillié
Mult ot siglé et mult nagié,
Mainte grant nier a trespassée.
Et mainte terre avironée.
En Itaire est venus à rive
En une terre plentéive
La où li Toinres en mer ciet,
Bien près d'iloc ù Rome siet.
Là ert uns rois qui là manoit
Et tot le raine em pais tenoit;
Rices hom et manans assés,
Mais viel estoit et très passés
Enéas a mult honoré :
De sa terre li a doné
Grant partie sor la marine
Malgré sa feme la roine
Li pramist sa fille à doner
Et de son raine à ireter;
N'avoit, fors li, enfant ne oir,
Après li devoit tôt avoir :
Sa fille ert mult bele mescine,
Si ert apelée Lavinie;
Mais prandre la devoit Turnus,
De Toscane ert sires et dus.
Cil Turnus, qui ert ses voisins,
Rices hom ert; sot que Latins
Sa fille à Enéas donot,
Iriés en fu, grant dol en ot,
Car il l'avoit tostans amée
Et ele li fu créantée.
A Enéas grant guerre en fist,
Cors contre cors bataille en prist :
Chevalier ert vaillans et fors,
Mais il en fu venqus et mors;
Dont ot Enéas la messine
Rois fu et ele fu roine
Ne trouva puis qui li néust;
Ne noiant li contrescéust.
Puis qu'Enéas Lavine ot prise.
Et tote la terre conquise,
Vesqui il quatre ans et régna,
Et un bon castel i ferma;
De Lavine posa le nom
Si l'apela Lavinion.
Sa feme et l'onor lonc tans tint,
Et quant vint que sa fin li vint
Avoit Lavine concéu,
Mais n'a voit pas enfant éu.
Mais li termes ne demora
Que Lavine un fil enfanta
Qui fu appelés Silvius,
Et ses sornoms fu Postomius;
En grand chierté le fist tenir,
Aschanius qui le fist norir
Qui de Troie vint od son père;
Creusa ot à nom sa mère
Qui fille fu Prian le roi;
Mais al tumulte et al desroi
Quant Enéas de Troie issi
En la grant presse le perdi.
Cil Aschanius tint l'onor
Puis la mort son père, maint jor.
Une cité édifia
Que l'on lonc tans Albe noma
A sa marastre la laissa,
La terre quite li dona
Le chastel que Enéas fist
Qel l'eust tant com il vesquist;
Mais les Dex de Troye i a pris
Que Enéas i avoit mis
En Aube les voloit avoir
Mais à moin porent rémanoir;