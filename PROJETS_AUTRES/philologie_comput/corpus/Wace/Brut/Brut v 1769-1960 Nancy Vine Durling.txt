Tant  come jo te oi  plus en cherté, 
Tant  m’en as tu  plus en vilté. 
Ja  n’averas joië del mien 
Ne ja ne  m’ert bel de tun bien. » 
La fille ne sout que respondre ; 
D’ire et de hunte quida fondre. 
Ne volt vers son pere estriver, 
Ne il ne la volt escolter. 
Come il ainz pout ne demora, 
Les dous ainz nees maria. 
Mariee fu bien chescune : 
Al  conte de Cornewaille  l’une 
Et al rei  d’Escoce  l’ainsnee. 
Si fu la chose purparlee 
Qu’enprés lui le regne avreient : 
Entre els dous le partireient. 
Cordeïlle, qui fust la maindre, 
N’en pout faire el ne mais atendre, 
Ne jo ne sai  qu’ele feïst : 
Li rois nul bien ne la prameïst, 
Kar tant fu fel que ne suffri 
Qu’en sa terre eüst mari. 
La meschine ert mult hunteuse
Et en son quer mult anguiseuse, 
Plus pur ceo que a tort la haet 
Que por le preu  qu’ele en perdeit. 
De  l’ire al pere esteit dolente, 
Mais mult esteit bele et gente, 
Mult en ert grant parlance. 
Aganippus, uns rois de France, 
Oï Cordeïlle loer 
Et  qu’ele ert a marier. 
Brefs et messages enveia 
Al rei Leïr si li manda 
Que sa fille a moiller voleit ; 
Enveiast li, si la prendreit. 
Leïr  n’ot mie oblié, 
Ainz ot bien sovent remenbré 
Come sa fille  l’out amée ; 
Al rei de France ad mandé 
Que tot son regne ad devisé, 
A ses dous  filles ad doné : 
La moitez a la premeraine 
Et la moitez a la meaine ; 
Mais si sa fille li pleiseit, 
Sa fille eüst ; plus  qu’ele  n’i avreit. 
Cil quida quil l’avait rovee 
Que por cherté li fust veee. 
De tant  l’a il  plus desiree 
Que a merveilles li ert loee. 
Al rei Leïr derichef mande 
Que nul avoir ne li demande ; 
Sa fille sole li otreit, 
Cordeïlle, si li enveit. 
Et li peres li otreia :
Ultre la mer si li enveia 
Sa fille et ses dras solement : 
N’i ot oltre apareillement. 
Puis fust dame de tote France, 
Et roïne de grant puiissance.
Cil que les sorors ourent prises, 
Qui les terres furent pramises, 
Ne voldrent mië tant sofrir 
As terres prendre et a saisir 
Que lur suegres les en saisist 
Et de son regne se demeïst. 
Tant  l’unt guerreiez en destreit 
Que son regne  l’unt toleit 
Li duc Cornewaille a force 
Et Maglanus, li reis  d’Escoce. 
Tot lur ad li suegres laissez, 
Mais il  l’ont aparaillez 
Que Maglanus  l’avrat od sei 
Que li trovera son  conrei, 
A lui et a ses esquiers 
Et a quarante chevalers 
Qu’il out honoreement 
Quel part  qu’il avra talent. 
Le regne ont cil issi saisi 
Et entre els dous par mi parti ; 
Et Leïr ad lor ofre pris 
Si  s’est del regne tut demis.
Maglanus out od sei Leïr ; 
De primes le fist bien servir, 
Mais tost fud la cort enpiree 
Et la livreison retraillee ; 
Primes faillerent a lor dons, 
Et puis perdirent lor livreisons. 
Goronille fud mult avere, 
Et grant escharn tint de son pere 
Que si grant meisnee teneit
Ne nule chose ne  feseit
Mult li pesoit del costement. 
A son seignor ad dit sovent : 
« Que deit cest assemblé  d’omes ? 
En moie foi, sire, fol sumes 
Que tel pople avum ci trait ; 
Ne set mis pere que se fet. 
Entrez est en fole riote, 
Ja est velz home, si redote. 
Honiz seit qui mais  l’en crerra 
Ne pur lui qui tel gent paistra. 
Li suen servant as noz estrivent 
Et li uns les altres eschivent. 
Qui porreit soffrir si grant presse ? 
Il est fols et sa gent purverse. 
Ja hom nen avra gré quis sert : 
Qui plus i mette, plus i pert. 
Mult est fols qui tel gent conreie, 
Trop en i a  d’els, tengent lur veie. 
Mis peres est sei quarantisme, 
Des ore en avant seit sei trentisme 
Ensemble od nos, ou il  s’en aut 
Od tut sun pople, nos qui chaut ? » 
Mult i at femmes poi sanz vice 
Et sanz racine  d’avarice. 
Tant ad la dame amonesté, 
Et tant ad son seignor hasté, 
De quarante le mist a trente ; 
De tant li retrencha sa rente. 
Li peres mult  s’en desdeigna 
Et a vilance li sembla 
Que si  l’aveit  l’on fait descendre. 
Alez est a sun altre gendre, 
Hennim, qui Regaü aveit, 
Qui en Cornewaille maneit. 
Ni aveit mie un an esté 
Quant cil  l’orent mis en vilté. 
Si vil fud ainz, ore fud mult pis : 
De trente homes  l’unt mis a dis, 
Puis de dis a cinc le mistrent, 
Que trop aveit, ceo li distrent.
Si vil fu la, plus vil fu deça. 
A Goronille  s’en rala ; 
Ceo quida que ele se amendast 
Et que ele primes  l’onorast. 
Mais cele le ciel li en jura 
Que ja od lui ne remaindra, 
Ne mais od un sol chevaler ; 
Al pere  l’estuit otroier. 
Dunc se prist fort a  contrister 
Et en son quer a recorder 
Les biens dunt tanz aveit eüz 
Et ore les aveit toz perdeuz. 
« Las mei,  dist il, trop ai vesqui 
Quant cest mal tens ai veü. 
Tant ai eü, ore ai si poi ; 
Ou est alé quantque jo oi ? 
Fortune, tant par ies muable, 
Tu ne puis estre une ore estable ; 
Nuls ne  s’en doit en tei fïer 
Tant fais ta roë tost torner. 
Mult as tost ta colur muee 
Tost ies chaete et tost levee ; 
Cui tu vels de bon oil veeir 
Tost  l’as levé en grant poeir. 
Et desque tu tornes tun vis 
Tost  l’as  d’alkes a nent mis. 
Tost as un vilain halt levé 
Et tost le ras desuz boté. 
Contes et reis, quant tu vels, plaises 
Que tu nule rien ne lur laisses. 
Tant cume jo fu riche et mananz 
Tant oi jo parenz et servanz ; 
Et desque jo, las, apovri, 
Servanz, amis, parenz perdi. 
Jo  n’ai un sol apartenant 
Qui  d’amor me face semblant. 
Bien me dist veir ma meindre fille,
Que jo blasmoue, Cordeïlle, 
Qui dist que tant  come jo avroie 
Tant preisez, tant amez seroie. 
N’entendi mië la parole, 
Ainz  l’en haï et tinc pur fole. 
Tant  come jo oi, tant valui, 
Tant preisez et tant amé fui, 
Tant trovoie jo qui me blandi 
Et qui voluntiers me servi. 
Pur mon aveir me blandisseient ; 
Ore se trestornent,  s’il me vedeient. 
Bien me dist Cordeïlle veir 
Mais jo non soi aparceveir ; 
Ne  l’aparçui ne  n’entendi, 
Ainz la blasmai si la haï 
Et de ma terre la chaçai 
Que nule rien ne li donai. 
Ore me sunt mes filles faillies 
Qui donc esteient mes amies, 
Qui  m’amouent sur tote rien 
Tant  come jo oi alques de mien. 
Ore  m’estuit cele altre requere 
Que jo chaçai en altre terre. »