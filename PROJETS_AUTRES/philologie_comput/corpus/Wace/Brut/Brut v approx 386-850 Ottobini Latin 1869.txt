Cil ki dedenz erent assis 
Jurent que ja ne serrunt pris 
Se primes ne seient afame 
La faim crement kar poi unt ble 
Graunt gent i unt e poi vitaille 
Pur coe qu'il crement qu'elle faille
Mandent lur dex qu'il les secure 
Kar si securs lur demore 
Par la faim lur estuvra rendre 
De coe ne se poent defendre 
Brutus fu forment curius 
Coment les suens fusent rescuz 
Purpensa sei que il fereit 
Par quel engin les succurreit 
Engin quere li estuveit 
Kar vers tel ost force n'aveit 
Boisdie e engin deit l'en faire 
Pur destrure sun adverseire 
E pur ses amis delivrer 
Deit l'on en grant peril entrer 
Brutus pensa asez brefment 
Puis est curuz mult forment 
Si ad pris al top sun prisun 
Anacletus aveit cil nun 
Pris ert od le frere le rei 
Brutus le traist forment a sei 
En sun poin tint tut nu sen brand 
De occire le fist grant semblant 
Mal covert dist il ja murras 
Ja cel jur dist il ne trespasseras 
Ne tu ne le frere le rei 
Se tu ne guarisses lui e tei 
Meis tu poez lui e tei salver 
E de ma prisun delivrer 
Tu fras dist il tun plaiser 
Mais si joe puis nus dous guarir 
Di mei coment si nus guarrai 
Brutus dist jel t'enseignerai 
A nuit dist il apres cel ure 
Que l'en apele culcheure 
A celes ki l'ost guaitent iras 
E as eschauguaites diras 
Que par engin e a larrun 
Si eschape de ma prisun 
E frere le rei l'as emblee
Mais en cel bois l'as tresturnee 
Si ne l'oses avant mener 
Pur mei ki faz le bois guarder 
Viengent od tei si l'amerrunt
E quant il la venu serrunt 
De mun esbuschement saldrai 
E tuz ensemble les prendrai 
Anacletus ad tut grantee 
Ce que Brutus ad purparlee
Brutus lui jure e afie 
Clamer quite e membre e vie 
La nuit quant bien fu aserri 
Que l'um deveit estre endormi 
Ad Brutus sa gent asemble 
Si se sist en une valee 
K'il out anceis purveue 
Dedenz le bois pres del eissue 
Entur la valee es buissuns 
En treis lius mist ses compainuns 
Quant il out tuit apareille 
Anacletus ad pris congiee 
As eschauguaites est venuz 
Si cum il fust del sen eissuz 
Les eschauguaites le aparcurent 
Tieles i out qu'il conurent 
Demande li unt cum il vait 
E que le frere al rei fait 
De prisun dist il l'ai gectee 
E en cel bois l'ai reconsee 
Kar sul ne s'en ose eissir 
Ainz nus estuet pur li venir 
En anels est ne puit aler 
Ne jeo nel puis par mai porter 
Venez od mai jeo vos merrai 
Asez pres de ci le laissai 
Bien avres le rei succurru 
Quant sen frere li avrez rendu 
Cil quident bien que veir deist 
E ki quidast que il mentist 
De traisun n'aveient dute 
Al bois tindrent dreit lur rute 
Anacletus en la veie entre 
Il vait avant e cil suentre 
Menez les ad al liu tut dreit 
U il sout que Brutus esteit 
E Brutus qui ert bien garniz 
Les ad de totes parz saisiz 
Unkes un sul n'en eschapa 
Ne hom al ost nel renunÃ§a 
Dunc ad Brutus tuz ses armez 
En treis parties divisez 
Barun dist il a l'ost irrez 
E de treis pars les asaudrez
E je irrai al tref li rei 
Alquanz de vos ensemble od mei 
Maiz gardez bien ke nul n'i fere 
Ne cil devant ne cil deriere 
Ne que mot n'i ait sunee 
Desi que j'aurai cornee 
Quant jeo al tref le rei serrai 
Haltement sun corn sunerai 
E desque vos soner l'orrez 
Ja mar les Grius esparnirez 
Currez les sur tut en dormant 
Sis occiez demaintenant 
Li chevailer l'unt fet issi 
Cume Brutus lur establi 
De treis parz sunt en l'ost entree 
Enmi les trefs sunt arestee 
Brutus nel fist pas lentement
Al tref le rei vint erraument 
E quant il dut dedenz entrer 
Par air fist son corn soner 
Desque li suen l'unt entendu 
Par tut les trefs sunt espandu 
Li Griu esteient endormi 
Ainz qu'il fuissent esturmi 
Out par les trefs maint colp donez 
Maint poing maint braz maint pie cope 
Espandue mainte cervele 
Espartie mainte buele 
Li Griu n'aveient nul leiser 
D'armes prendre ne de fuir 
Kar li Troien les deteneient 
Ki de tutes pars lur veneient 
Ne d'eus occire ne se feinent 
U k'il unkes les ateignent 
Cil que de lur main eschapoent 
La u il meus guarir quidoent 
As granz faleises se derochoent 
U as fluives parfund neioent 
De tutes parz trovent mal 
Brutus qui vint al tref real 
Prist le rei tut vif e sein 
Quant li solail leva la main  
Al chastel od sei l'en mena 
E a guarder le comanda 
Puis ad le gaain tut asemblee 
E tuit l'ad as chevalers donee 
E par ban manda as vifs 
Qu'il enterrassent les occis 
Le jur apres pris de sa gent
Les plus sages priveement 
Cunseil demanda qu'il fereit 
Del rei de Grece qu'il aveit 
S'il occireit u randreit 
U tut quite le clamereit 
Par lur conseil volt ovrer 
Que nel puissent puis blamer 
Cil furent de divers penser 
Si unt divers conseilz donez 
Li un li loent a requere 
Une partie de sa terre 
U la lur gent maneir poust 
E quitance e franchise eust 
Li un li loent e mult lur plaist 
Que li reis en aler les laist 
Aler volent en autres regnes 
Od lur enfanz e od lur femmes 
Endementers qu'il vunt dotant 
Le quel conseil prengent avaunt 
Si s'escria danz Membrius 
Un sages hom ki leva sus 
Pur quei dist il estes en dute 
Entre vos tuz ne veez gute 
Dunc n'est ce la meillur sentence 
D'aler franc querum licence 
Duinst nus li reis or e argent 
Duinst nus nefs duinst nus furment 
E duinst nus quank'il ad mester 
As nefs condure e a manger 
E duinst al duc nostre seignur 
Sa file Ignogent a oisur 
Puis irruns quere mansiuns 
Par alienes regiuns 
Kar si nus od li remanums 
Si mal eumes pis avriums 
Jamais as Grius n'avrum pais 
Kar n'ublirunt a nul jur mais 
Lur parens lur uncles lur peres 
Lur cosins lur nevus lur freres 
Ne lur autre amis prochains 
Que nus avum morz a nos mains 
Sacez qu'il les vengerunt 
Desque tens e liu verrunt 
Molt est fous ke el en espeire 
Ja dist l'on ki mal face nel creire 
Jamais n'en crerai lur manaie 
De vielz mesfait nuvele plaie 
Nus avum asez lur mesfait 
Je ne quid que nul en i ait
Ki n'ait damage par nus eu 
U ami u parent perdu 
Filz i ad remeis u cosins 
Que nus avrum fait orphanins 
Ki encor querunt venjance 
Nel mettrunt mie en ubliance 
Nus descrestrums e il crestrunt 
Nus escherrums e il surdrunt 
E s'il poent une feiz 
Vener al desus vos verrez 
U vus u cil ki dunc vivrunt 
Que tuit cil de Troie si murrunt 
Kar nus l'avum bien deservi 
Pur si fet mal cum je vus di 
Vus lo jo mettre en la veie 
Se Brutus nostre duc l'otreie 
A ceste parole funt grant bruit 
Bien dist bien dist co dient tuit 
Dunc firent le rei mener 
Si l'unt fet devant els ester 
Tuit li crient que ja murra 
E sun freres ja ne guarra 
Si del aler congie n'en unt 
Od l'aver qu'il numerunt 
Dunc li unt tuit nume l'aver 
Les nefs le ble l'autre estuver 
E sa file lui unt ruvee 
Si ert a lur duc mariee 
E de murir out grant pour 
A tuz ensemble ad otriee 
Li reis vit que la force fud lur 
E de franchise e d'aler congiee 
En prisun dist il ne metez 
Ma fille avrez ne puis fere el 
E ma file me demandez 
Mais a un enemi mortel 
A cruel hume e a felun 
La durrai jo u voile u nun 
Mais alques m'en conforterai 
Ke a gentil hom e pruz la durrai 
Les nefs le furment la viande 
E l'aver que l'um me demande 
Vus durrai jo plenerment 
E se vus veneit a talent 
K'en cest pais remaissez 
Tute quite e franc serriez 
Se vus durrai par esguard 
De ma terre la tierce part 
Cil ne voldrent mie remaindre
Ne de lur requeste fraindre 
Dunc tramist li reis ses messages 
Par Grece as porz e as rivages 
Tutes les nefs fist asembler 
Ki poient par mer sigler 
E si les firent les meillurs 
Les plus fortes e les greinurs 
Celes furent aparilles 
E de vitaille bien chargees 
Les plus beles avers del pais 
E les plus chers unt es nefs mis 
E li reis sa file mena 
Ingnogen al duc la duna 
E plus li ad asez donee 
Que Brutus n'aveit demandee 
Ni out vassal ni out barun 
A ki li reis ne donast dun 
Sulunc ceo ke chascuns valeit 
Plus beu dun e plus cher 
aveit Desque il orent bel oree 
Nunt mie lunges demoree 
A port vindrent es nefs entrerent 
Lur triffs aturnent veiles drescerent 
Seize vinz e quatre furent 
Quant del port de Grece esmurent 
Deus jurs e un nuit siglerent 
Que port ne rive troverent 
Al secund jur vindrent siglant 
A Leogice a l'avesprant 
A l'ildle vindrent sus munterent 
Hume ne femme ne troverent 
Tuit unt trove le pais guast 
Ke n'aveit ki i guainast 
Utlages l'urent tuit guastee 
Chacie la gent l'aver portee 
Tute esteit la terre en guastine 
E mult i aveit salvagine 
Li Troien asez en pristrent 
E en lur nefs asez en mistrent 
Lung tens apres a grant foisun 
Lur en dura la veneison 
Guaste i trove une citee 
L'image ert de une deuesse 
Diane une divineresse 
Diables esteit ki la gent 
Deceveit par enchauntement 
Semblance de femme perneit 
Par quei le pople deceveit 
Diane se feseit numer