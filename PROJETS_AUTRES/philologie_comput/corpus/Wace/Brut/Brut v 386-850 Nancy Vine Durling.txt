A cels qui  l’ost guaitent irras
Et as eschalvaites dirras
Que par engeyn et a larron
Ies eschapez de ma prison, 
Et le frere le roi  m’as emblé 
Mais en cel bois  l’as tresturné 
Si ne  l’osez avant mener 
Por moi qui faz les bois guaiter ;
Viengent od tei si  l’amerront, 
Et quant il la venu serront, 
De mon esbouschement saldrai 
Et toz ensemble les prendrai. » 
Anecletus ad granté 
Ceo que Brutus ad porparlé
Et Brutus li jure et afie 
A clamer quite, menbre et vie. 
La nuit, quant bien fud asserri 
Que  l’om devoit estre endormi, 
Ad Brutus sa gent assemblee. 
Si se mist en une valee 
Qu’il ot anceïs purveüe 
Dedenz le bois, pres de  l’eissue.


Quant il ot tot aparillez, 
Anacletus ad pris  comgez. 
As eschalvaites vint corant, 
Come  s’il  s’en alast fuiant. 
Les eschalvaites  l’aparceurent, 
Tels i ot que bien  conurent ; 
Demaundé li unt  come il vait 
Et que li frere le roi fait.
« De prison, ceo dist, jo (l)  l’ai geté, 
Mais en cel bois  l’ai resconsé, 
Kar sols ne  s’en ose eïssir ;
Ainz vos estut a lui venir. 
En anels est, ne puet aler ; 
Ne jo nel puis par moi porter. 
Venez od moi, jo vos merrai ; 
Asez pres  d’ici le laissai. 
Ben avrez le roi securu 
Quant cestui li avrez rendu. » 
Cil creïent bien ceo  qu’il dist ; 
Et qui quidast  qu’il mentist ? 
De traïson  n’avoient doute, 
Vers le bois tindrent lor route. 
Anacletus en la voie entre, 
Il vait avant et cil söentre. 
Menez les ad al leu tot dreit 
Ou il sout que Brutus esteit.
Et Brutus,  qui bien ert  guarni, 
Les ad de totes pars assailliz ; 
Unques un sols  n’en eschapa 
Ne hom a  l’ost nel nuncia. 
Dunc ad Brutus ses armez 
En treis partiës devisez. 
« Baron, dist il, en  l’ost irez, 
Et de treis parz les asaldrez ; 
Et jo irai al tref le roi, 
Alquanz de vos ensemble od  moi. 
Mais guardez bien que nul  n’i fere, 
Ne cil devant ne cil derere, 
Ne que nul mot  n’i ait soné 
Desi que jo avrai corné. 
Quant jo al tref le roi serai 
Haltement mon corn sonerai ; 
Et desque vos soner  l’orrez 
Ja mar les Grius esparnirez. 
Sor lur corez en dormant 
Sis ociez demaintenant ! » 
Li chevaler  l’unt fait issi 
Come Brutus lur establi 
De trois parz sunt en  l’ost  entré, 
Enmi les trefs sunt aresté. 
Brutus nel fist pas lentement; 
Al tref le roi vint erraument, 
Et quant il deust dedenz entrer, 
Par aïr fist son corn soner. 
Desque li suen  l’ont entendu, 
Par toz les trefs sont  espandu. 
Li Griu esteient endormi ; 
Ainz  qu’il fuïssent estormi 
Out as trefs maint cop doné 
Maint poing, maint braz, maint pié copé, 
Et espandue mainte cervele 
Et percié mainte boële. 
Li Griu  n’avoient nul leisir 
D’armes prendre ne de fuir, 
Kar li Troïen les detenent 
Qui devant et deriere vienent 
Ne  d’els ocire ne se feignent, 
Ou que unques les ateignent. 
Cil que delur mains eschapouent 
La ou il melz guarir  quidouent, 
As granz faleises  derochouent 
Ou as fluives parfont  neouent. 
De totes parz trovent mal. 
Brutus, qui fu al tref reial, 
Prist le roi tot vif et tot sain. 
Quant li soleilz leva al demain, 
Al chastel od sei le mena 
Et a guarder le  comanda 
Puis ad le gaain asemblé ; 
Tot ad as chevalers doné, 
Et par ban  comanda as vifs 
Qu’il enterrassent les ocis.  
Le jor emprés prist de sa gent  
Les plus sages priveement ; 
Conseil demanda  qu’il fereit
Del roi de Grece  qu’il aveit,  
Si  l’ocireit ou re tindreit 
Ou tot quite le clamereit.
Que ne  l’en peusent puis blasmer.  
Cil furent de divers pensés 
Si unt divers  conselz donez.  
Li un li louent a requere  
Une partië de sa terre 
Ou la lur gent maneir peüst,  
Et quitance et franchise eüst ;  
Li un li louent, et mult lor plaist,  
Que li rois aler les en laist ;  
Aler volent en altres regnes 
Od lor enfanzet od lor femmes. 
Endementers  qu’il vont dotant 
Lequel  conseil prendront avant, 
Si  l’escria Menbricius, 
Uns sages homs, qui leva sus : 
« Pur quoi, dist il, estes en doute ?  
Entre vos toz ne savez gute !  
Dunt  n’est ceo la meldre sentence  
Que  d’aler franc querrom licence ?  
Doinst nos li rois or et argent, 
Doinst nos  nés, doinst nos forment 
Et doinst nos quant que ad mester  
A  nés  condure et a manger.  
Et doinst al duc, nostre seignour, 
Innoiegen, sa fille, a uisur. 
Puis irrom quere mansions  
Par alienes regions,  
Kar si od lui remanoms, 
Si mal eümes, pis avroms ;  
Jamais as Greüs  n’avroms pais 
Kar il  n’oblieront jamais  
Lur parenz lur uncles, lur peres,
Lur cosins, lur nevolz, lur freres ; 
Ne lur altres amis procheins 
Que nos avoms mors a noz mains. 
Sachez que il les vengerunt 
Des que liu et tens en verrunt. 
Molt est fols qui el espeire, 
Ja, dit  l’on, cui mal faiz nel creire. 
Jamais ne crerai lur maneie : 
De velz mesfait novele plaie. 
Nos lur avom assez mesfait, 
Ja ne quit que nul en i ait 
Qui  n’ait par nos damage eü, 
Ou parent ou ami, perdu. 
Filz i ad remis et cosins 
Que nos avom faiz orphenins 
Qui uncore querront vengance : 
Nel mettront mie en obliance. 
Nos descrestrom et il crestront ; 
Nos descharrom, il resurderont ; 
Et  s’il pueent une foiz 
Venir al desus, vos verroiz 
Ou cil, ou nos, qui dunc viveront, 
Que tuit cil de Troie morront, 
Et nos  l’avom bien deservi 
Por si faiz mals cum jo vos di 
Vos lo jo mettre a la voie, 
Si Brutus nostre duc  l’otroie. 
A ceste parole out grant bruit : 
« Ben dit, bien dit », ceo dient tuit. 
Dunc firent le rei amener, 
Si  l’unt fait devant elz ester ; 
Tuit li dient que ja morra, 
Et sis freres ja ne guarra 
Si a  l’aler  congez  n’en unt 
Od  l’avoir  qu’il nomeront. 
Dunc li unt tot nomé  l’avoir : 
Les nefs, le blé,  l’autre estoveir ;
Et sa fille  l’ont rovee, 
Si ert a lur duc mariee. 
Li rois vit que la force ert lor 
Et de morir out grant poür. 
A toz ensemble ad otreiez 
De franchise et  d’aler  congiez. 
« En prison, dist il, me tenez, 
Et ma fille me mandez. 
Ma fille avrez,  n’en puis faire el, 
Mais a mon enemi mortel, 
A cruel home et a felon 
La doraie, ou jo voil ou non. »