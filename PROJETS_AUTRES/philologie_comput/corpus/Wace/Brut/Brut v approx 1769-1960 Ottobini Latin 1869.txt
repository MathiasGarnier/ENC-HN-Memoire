Pur fere plus de li parler
Coe se vanta qu'il volereit
E a Lundres sun vol prendreit
Eles fist, si s'aparilla
Voler volt, voler quida
Mais il vint a male fin
Kar sur le temple Apolin
Prist un tel quas ke tuit quassa
Issi folement trespassa
Vint anz aveit Bladud regne
Apres la mort Ruhundibre
L'onur avint a meintenir
Apres sa mort sun filz Leir
Leir en sa prosperite
Fist en sun nun une cite
Kaerleir out nun sur Sore
Leurcestre l'apeluns ore
Cite Leir reis cest nun sone
Jadis fu la cite mult bune
Mais par une dissension
I out plus grant destruction
Leir tint l'onur mult vivement
Par seissante anz tint rudement
Treis files out, n'out autre eir
N'en pout nent plus enfanz aveir
La premere fu Gonorille
Puis fu Ragu, puis Cordeille
La plus bele fud la puisnee
A sun pere l'ad plus amee
Quant Leir alkes affebli
Cum li hom ki enveilli
Comenca sei a purpenser
De ces treis files marier
Co dist ke il les mariereit
E sun regne lur partireit
Mais primes voleit asaier
Laquele de eles l'aveit plus cher
Le plus de soen doner voleit
A cele que plus l'amereit
Chascune apella senglement
A la einznee premerement
Fille, fait il, jo voil saver
Cumbien me aimes, di mei veir
Gonorille li ad jure
Del ciel tute la deite
Mult par ert pleine de veisdie
Qu'ele amout plus de sa vie
Fille, fait il, mult m'as ame
Bien te serra guerdone
Kar preise as melz ma veillesce
Que ta vie e ta juvenesce
Tu en auras tel guerdun
Que tuit le plus preise barun
Que tu en mun regne elliras
A seignur, si joe puis, l'avras
E ma terre le partirai
E la tierce part t'en durrai
Dunc demanda a Ragu
Fille, de cumbien m'aimes tu ?
Ragu out entendu
Coment sa soer out respundu
E sis peres grant gre li sout
De coe que si forment l'amout
Gre revolt aver ensement
Si li ad jure par serment
Jo te aim sur tute creature
Ne t'en sai dire autre mesure
Mult ad ci, dist il, grant amur
Ne t'en sai, dist il, demander grainur
E jo te durrai a seignur
Od la tierce part de m'onur
Dunc parla a Cordeille
Ke esteit la plus jofne fille
Pur coe qu'il l'aveit plus chiere
Que Ragu u la premiere
Quida que ele reconust
Ke mult plus d'eles cher l'eust
Cordeille out bien escultee
E bien out en sun quer notee
Cum ses deus serurs parlouent
E cument lur pere losengouent
A sun pere se volt gaber
E en gabant li volt mustrer
Que ses files le blandisseient
E de losenges le serveient
Quant Leir a raisun l'at mist
Cume les aultres ele li dist
N'i ad nule file ki die
A sun pere par presumptie
Qu'ele l'eime plus k'ele deist
Ne sai quel amur grainur seit
Que entre enfanz e entre pere
U entre filz, filles e mere
Mis peres es, jo aime tant tei
Cum joe mun pere amer dei
E pur faire t'en plus certain
Tant as, tant vals, e jo tant t'ain
Atant se tut, ne volt plus dire
Sis peres fud de mult grant ire
De maltalent devint tut pers
La parole prist de travers
Ce quida que elle l'escharnesist
U ne deignast u ne vosist
Ou pur vilte de lui lassast
A reconustre qu'ele l'amast
Si cume ses serurs l'amouent
Ki tel amur se afichouent
En despit, dist il, eu me as
Ki ne volsis ne ne deignas
Respundre si cum tes serurs
A eles deus durra seignurs
E tut mun regne en mariage
E tuit l'avrunt en eritage
Chascune en avra la meitie
Mais tu n'avras ja plein pie
Ne ja pur mei n'aras seignur
Ne de tute ma terre un dur
Jo te cherisseie e amoue
Plus ke nul altre, si quidoue
Ke tu plus des autres m'amasses
Coe fust dreit si tu deignasses
Mais tu m'as regehi al frunt
Que mains m'ames qu'eles funt
Tant cum jo t'oi plus en cherte
Tant me eus tu plus en vilte
Jamais n'avras joie del mien
Ne ja ne t'ert bel de tun bien
La sout fille ne que respundre
De ire e de hunte quida fundre
Ne volt vers sun pere estriver
Ne il ne la volt escuter
Cum ainz pout ne demurra
Les dous ainz nees maria
Marie fu bien chascune
Al duc de Cornevaille l'une
E al rei d'Escoce l'ainznee
Si fu la chose purparlee
Que apres lui le regne avreient
E entr'els dous le partireient
Cordeille que fu la meindre
Ne pout el fere que atendre
Ne jo ne sai qu'ele fesist
Li reis nul bien ne li pramist
Ne il tant fu fel ne suffri
Que en sa terre eust mari
La meschine ert mult huntuse
En sun quer mult anguissuse
Plus pur coe que a tort la haeit
Que pur le pru qu'ele perdeit
Del ire al pere esteit dolente
Mais mult esteit bele e gente
E mult en rout grant reparlance
Aganippus un rei de France
Oi Cordeille mult loer
E qu'ele esteit a marier
Brefs e messages envea
Al rei Leir, si li manda
Que sa file a moiller voleit
Enveiad li, si la prendreit
Leir volut, mie n'oblie
Enz out sovent recorde
Coment sa fille l'out ame
Al rei de France ad mande
Que tut sun regne ad devise
A ses dous filles l'ad done
La meite a la premeraine
E la meite a la meiene
Mais si sa fille li plaiseit
La fille eust, plus n'i avreit
Cil quida qu'il aveit rove
Que pur cherte li fust vee
De tant l'ad il plus desiree
Kar merveilles li ert loee
Del rei Leir derechief manda
Ke nul aver ne li demanda
Sa fille soule li otreit
Cordeille si li enveit
E Leir sun pere l'otrea
En France al rei dunc l'envea
Sa file od ses dras sulement
N'i out autre aparaillenent
Puis fu dame de tute France
E regne de grant puissance
Cil ki orent les serurs prises
A qui les teres erent pramises
Ne voldrent mie tant suffrir
As terres prendre e a saisir
Que li suegres les en saisist
Ou de sun gre se demesist
Tant l'unt guerreie en destreit
Que sun regne li unt toleit
Li dux de Cornewaille a force
E Maglannus li rei d'Escoce
Tuit lur ad li suegres laisse
Mais il li unt apareille
Que d'els l'avra od sei
Que li trovera sun cunrei
A lui e a ses esquiers
E a quarante chivalers
Qu'il aut honureement
Quel part qu'il aut a sun talent
Le regne unt issi saisi
Entr'els l'unt par un parti
E Leir ad lur offre pris
Si s'est del regne tut desmis
Maglannus out od sei Leir
De primes le fist mult bien servir
Mais tut fu la curt enpeiriee
E la livraisun retailliee
Primes faillirent a lur duns
Puis perdirent les livraisuns
Gonorille fust mult avere
A grant eschar tint de sun pere
Que si grant seisine teneit
Ne nule chose n'en feseit
Mult li peseit del custement
A sun seignur ad dist sovent
Que deit ceste assemblee de humes ?
Par ma fei, sire, fols sumes
Que tel pople avum atrait
Ne set mis peres qu'il s'en fait
Entrez est en fole riote
Vielz est, desoremais redote
Huniz seit ki nes l'en crerra
Ne qui tele gent paistra
Li soen sergant as noz estrivent
E li uns les aultres eschivent
Ki purreit suffrer si grant presse ?
Li sire est fols, sa gent perverse
Ki plus i met e plus i pert
Ja nul n'avra gre kil sert
Mult est fols ki tele gent cunreie
Trop en l'ad, tiengent lur veie
Mis pere est sei quarantisme
Des ore en avant seit sei trentisme
Od nus, u il s'en ault
Ad tut sun pople, e nus que chaut ?
Mult i ad poi femmes sanz vice
E sanz racine de avarice
Tant ad la dame amoneste
E tant ad sun seignur haste
De quarante li mist a trente
De dis lui detrencha sa rente
Li reis Leir se desdeigna
E avilence li sembla
Que si l'on l'aveit fait descendre
Alez est a sun aultre gendre
Hennin ki Ragau aveit
Ki en Cornevaille esteit
N'i aveit mie un an este
Quant cil l'unt mis en grant vilte
Si vil fu ainz ore est mult pis
De trente humes l'unt mis a dis
Puis le mistrent de dis a cinc
Chaitif dist il, mar ici vinc
Si vil fui la, plus sui vil ca
A Gonorille s'en rala
Ce quida qu'ele s'amendast
Plus que primes le honorast
Mais cele le ciel en jura
Que ja od lui ne remaindra
Ne mais od un sul chevaler
Ne li laira entur lui converser
Dunc se prist mult a dementer
E en sun quer a recorder
Des biens dunc tant aveit euz
Ore les aveit tut perduz
Las mei, dist il, trop ai vescu
Quant jo cest mal tens ai veu
Tant ai eu, ore ai si poi
U est ale quant que jo oi ?
Fortune tant par est muable
Tu ne poz estre une ore estable
Nuls ne se deit en tei fier
Tant fais ta roe tost turner
Mult as tost ta colur mue
Tost ies cheite e tost leve
Ki tu vols de bon oil veer
Tost l'as leve en grant poer
E desque tu turnes tun vis
Tost l'as d'aukes a nient mis
Tost as vilain halt leve
E tost l'as desuz bote
Cuntes e reis quant tu vols plaises
Que tu rien nule ne lur laisses
Tant cum jo fu aukes mananz
Tant oi jo parenz e serganz
E des que las apovri
Amis, serjanz, parenz perdi
Jo n'ai un soul apartenant
Ki d'amur me face bel semblant
Bien me dist veir ma meindre fille
Que jo blasmoue, Cordeille
Ki dist tant cum jo avereie
Tant preise, tant ame serreie
N'entendi mie sa parole
Ainz le blasmai e tinc a fole
Tant cum rien ai, tant valu
E tant prise e tant ame fu
Tant trovai jo ki me blandi
E si volentiers me servi
Pur mun aveir me blandisseient
Ore tresturnent s'il ne veient
Bien me dist Cordeille veir
Mais ne m'en soi aparceveir
Ne l'aparceu ne n'entendi
Ainz l'en blasmai si l'en hai
E de ma terre la chascai
Que nule rien ne li donai
Ore me sunt mes filles faillies
Ki dunc esteient ses amies
Ki s'amouent sur tutes riens
Tant cum jo oi auques de biens
Ore n'estuet cele aler requere
Que jo chascai en autre terre
Mais jo coment la requerrai
Ki de mun regne la chascai ?
E nequedent saver irrai
Si jo nul bien i troverai
Jamais pis ne me fera
Que les ainz nees unt fet ja
Ele ne dist tant n'amereit
Cum sun pere amer devreit
Quei li dei jo plus demander ?
Deist ele me plus amer ?
Ki altre amur me prametteit
Pur mei deceivre le feseit
Leir lunges se dementa
E lungement se purpensa
Puis vint as nefs, en France ala
A un port de Chaus ariva
La reigne ad tant demandee
Qu'a asez pres li fu enditee
Defors la cite se restud
Que home ne femme nel conust
Un esquier ad enveie
Que la reigne ad nuncie
Que sis peres a lui veneit
Pur grant bosoing la requereit
Tut en ordre li ad cunte
Cume ses files l'unt gete
Cordeille que fille fist